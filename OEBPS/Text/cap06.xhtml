<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="it" lang="it">
<head>
<title>Sesta conferenza</title>
<link href="../Styles/style.css" type="text/css" rel="stylesheet"/>
</head>
<body epub:type="bodymatter" xmlns:epub="http://www.idpf.org/2007/ops">
<section epub:type="chapter" xmlns:epub="http://www.idpf.org/2007/ops" role="doc-chapter">
<h1>Sesta conferenza
<span id="page161" role="doc-pagebreak" title="161" epub:type="pagebreak"></span></h1>
<div aria-hidden="true" class="center"><img class="decoration" alt="" src="../Images/decoration.svg"/></div>

	<section id="epigraph" role="doc-epigraph" epub:type="epigraph">
		<p>Ciò che diviene e ciò che perisce — Le sette sfere delle piante e il loro centro — L'ambiente circostante lavora intorno all'uomo nel suo complesso — Fine della filosofia come scienza d'idee — Il processo spirituale di espirazione e inspirazione.</p>
	</section>

<p>Avrete forse potuto rilevare, appunto da queste conferenze, quale essere complicato sia veramente l'uomo, e da quanti lati lo si debba studiare, per giungere alla sua essenza. Ora vogliamo soltanto accennare ancora a un fatto che, in certo modo, risulta uno dei più importanti dell'evoluzione quando, seguendo la indagine chiaroveggente, si considera il divenire dell'uomo da tempi molto remoti fino ad oggi, e ciò che per lui si prospetta nell'avvenire di tutto il genere umano. Nel corso di queste conferenze vi ho fatto osservare che, quando si educa la nostra facoltà di conoscenza, il nostro impulso verso la conoscenza in modo che l'anima umana, mentre lavora per conquistarsela, assume in sé gli stati che possiamo indicare come ammirazione, venerazione, saggia armonia coi fenomeni del mondo, e devozione di fronte alla vita universale: quando dunque l'anima si appropria questi stati d'animo, la conoscenza può a poco a poco innalzarsi a distinguere, in ciò che ci attornia, dove si ha da fare con qualcosa che è in divenire, che raggiungerà soltanto nel futuro la sua perfezione, e dall'altro lato dove si ha da fare con qualcosa che gradualmente perisce, si estingue, muore. Nella regione del nascere e morire percepiamo proprio siffatte cose. Abbiamo appunto accennato in modo speciale al fatto che la laringe umana è veramente un organo d'avvenire, destinato ad essere in futuro qualcosa di ben diverso da ciò ch'è attualmente. Oggi esso comunica soltanto al mondo esterno, per mezzo della parola, i nostri stati interiori, mentre in avvenire comunicherà tutto ciò che siamo noi stessi; vale a dire, servirà alla generazione dell'uomo intero, sarà l'organo di riproduzione dell'avvenire.</p>

<p>Orbene, in questo complicato microcosmo, in questo complicato mondo che chiamiamo uomo, per ogni organo ch'è, per così dire, al suo stato di germe, e che raggiungerà poi un grado più alto di perfezione, ce n'è un altro che, in compenso, è in via di diminuire, di perire. L'organo in decadenza, che corrisponde alla laringe umana, è l'apparato uditivo. E nella stessa misura in cui andrà sempre più diminuendo l'apparato uditivo nell'uomo, fino a scomparire, la laringe diventerà sempre più perfetta, diventerà un organo sempre più importante. Possiamo misurare tutta la grandezza di questo fatto soltanto se, con l'aiuto della <em>Cronaca dell'Akasha</em>, guardiamo indietro ad un lontano, lontanissimo passato degli uomini<sup><a epub:type="noteref" role="doc-noteref" href="../Text/Note.xhtml#fn05" id="_ftnref5">[5]</a></sup>, e poi, da ciò che ivi possiamo indagare, ci mettiamo in grado di formarci una rappresentazione di ciò che una volta fu veramente l'apparato uditivo: l'orecchio. Ci dà grandissimo lume, per la conoscenza dell'essere umano, seguire appunto a ritroso l'evoluzione dell'orecchio, nel passato. Poiché, nel suo stato attuale, questo apparato uditivo dell'uomo non è più veramente che un'ombra di ciò che fu. Esso ode oggidì solo i suoni, oppure le parole che si esprimono in suoni, del piano fisico. È, in certo modo, un ultimo residuo di ciò che una volta fluiva nell'uomo per mezzo dell'udito, solo un ultimo resto; poiché un tempo penetravano, attraverso a questo apparato, i poderosi movimenti dell'Universo intero. E come oggi, per mezzo dell'orecchio, sentiamo soltanto musica terrestre, così nei tempi antichi penetrava nell'uomo la musica cosmica, la musica delle sfere. E come oggi rivestiamo le parole di suoni, così una volta, con la musica delle sfere, si rivestiva la Parola divina, quella che il Vangelo di Giovanni annuncia come la Parola Cosmica, il Logos. Dal mondo spirituale, in tutto ciò che, nel senso antico, può venire indicato come udito, fluiva allora, come ora fluisce soltanto la parola umana e la musica terrena, la musica celeste, la musica delle sfere; e la musica delle sfere conteneva ciò che gli Spiriti divini pronunciavano. Come oggi l'uomo, per mezzo del suo suono, della sua parola e del suo canto, costringe l'aria in date forme, così le parole divine e la musica divina producevano delle forme.</p>

<p>E la più preziosa di queste forme può presentarcisi davanti all'anima nel modo seguente: osservate un po', se oggi pronunciate una parola, o anche solo una vocale, diciamo per esempio A, attraverso questo A si produce nell'aria la possibilità che vi si crei una forma. Così dalla Parola cosmica penetrava nel mondo la forma, e la più preziosa di queste forme è l'uomo stesso. L'uomo stesso, nel suo stato originario, venne pronunciato e così generato dalla Parola divina. «Gli Dei <em>parlarono!</em>» E come oggi l'aria si costituisce in forme, per opera della parola umana, così il nostro mondo prese la sua forma attraverso alla Parola degli Dei. Allora, certo, l'organo dell'udito era molto più complicato; oggi è rattrappito. Poiché ciò che abbiamo oggi come organo uditivo esteriore, e che penetra nel cervello soltanto fino a una certa profondità, si allargava dall'esterno verso l'interno sopra tutta l'entità umana. E dovunque, nell'interno dell'entità umana, si allargavano le ondate con le quali la Parola divina pronunciava l'uomo nel mondo. Così l'uomo, quando ancora veniva generato spiritualmente, veniva generata attraverso all'organo dell'udito, e così in avvenire, quando sarà nuovamente asceso, l'uomo avrà un orecchio del tutto rattrappito, del tutto rudimentale. Il <em>senso</em> dell'orecchio sarà totalmente sorpassato. L'orecchio si trova in una fase discendente; in cambio però si svilupperà a più alto splendore e a più alta perfezione ciò che oggi è soltanto in germe, la laringe. E questa, nella sua perfezione, pronuncerà ciò che l'uomo potrà generare al mondo come ripetizione del <em>suo</em> proprio essere, così come gli Dei hanno pronunciato sulla terra l'uomo, come <em>loro</em> creatura. Così, in certo modo, il corso del mondo si inverte. L'uomo intero, quale abbiamo potuto contemplarlo. e quale sta davanti a noi, è appunto il prodotto di un'evoluzione discendente; e se contempliamo un organo come quello dell'orecchio, dobbiamo dire: «Quest'orecchio, ch'è arrivato fino a una condensazione interiore dell'elemento osseo nei così detti <em>ossicini</em>, quest'orecchio è, per così dire, nell'ultimo stadio di un'evoluzione discendente. Il <em>senso</em>, come tale, va scomparendo. E l'uomo si sviluppa verso il mondo della spiritualità, e i suoi organi ascendenti sono i ponti che lo portano alla spiritualità. In tale rapporto sta il mondo dei sensi col mondo dello Spirito: il mondo dei sensi ci viene segnalato da organi in via di deperimento, il mondo dello Spirito da organi ascendenti.</p>

<p>E così è in tutto il mondo, fin dove questo mondo ci è dato. In tutto il mondo possiamo seguire, in certo modo, il nascere e il morire. Ed è istruttivo applicare l'idea che ci è data intorno al divenire e al perire, è importante applicarla al resto del mondo. Così, per esempio, nel mondo del minerale ci è data una cosa che pure, in certo modo, si trova in un'evoluzione ascendente, ed è ora allo stato di germe. È il mercurio. Il mercurio è un metallo che passerà attraverso a trasformazioni, ma trasformazioni verso un perfezionamento. Il mercurio, come metallo, non ha ancora polverizzato tutte le forme che ogni materia ha nello spirituale, prima di diventar materia. In avvenire potrà ancora trarre cose essenziali della sua spiritualità ed assumere altre forme; così che, nel mondo dei minerali, il mercurio, in certo qual modo, corrisponde alla laringe umana, ed anche, in certo modo, al polmone, all'organo di cui la laringe è l'appendice. Invece altri metalli, come, ad esempio, il rame, si trovano in una specie di evoluzione discendente. Ciò, in avvenire, si mostrerà così: il rame non avrà più forze spirituali interiori da poter estrinsecare, ma dovrà sempre più soltanto frantumarsi, disgregarsi, diventar polvere cosmica. Concatenazioni siffatte, qui citate a guisa d'esempio, verranno studiate sempre più, dall'epoca nostra in poi. Nel nascere e morire verranno studiate sempre più le affinità fra i singoli regni della natura; così, ad esempio, non solo per mezzo di prove, ma per mezzo della conoscenza immaginativa, si potrà constatare una data parentela tra materie metalliche e certi organi del corpo umano, dalla qual cosa poi risulterà che queste materie, la cui attività è già in parte conosciuta dalla comune esperienza esteriore, s'impareranno a conoscere, partendo dall'Immaginazione, appunto nella loro forza terapeutica, nella loro forza riproduttiva e ristoratrice anche sul corpo fisico umano. In generale risulteranno, nei più svariati modi, le affinità che le singole entità hanno tra loro.</p>

<p>Si riconoscerà così che, nella pianta, tutto ciò che riposa nel seme, ed è nella forza del seme, trova nell'uomo un'analogia di tutt'altro genere che non, per esempio, ciò ch'è contenuto nella radice della pianta. Tutto ciò ch'è contenuto nella radice della pianta corrisponde, in certo modo, al cervello umano (cfr. lo schema a pag. 172) e al sistema nervoso che vi si riallaccia. Ciò arriva al punto che, effettivamente, anche il cibarsi di quel ch'è contenuto nelle radici delle piante è in relazione coi processi che si svolgono nel cervello e nel sistema nervoso. Così che, in certo modo, se l'uomo vuole che il suo sistema nervoso e il suo cervello, come strumenti fisici della vita spirituale, subiscano influssi fisici, cercherà di accogliere in sé, coi cibi, anche le forze che sono contenute nelle radici. In tal caso farà in modo che ciò ch'egli ingerisce pensi in lui, compia in lui lavoro spirituale: mentre s'egli tende meno, diciamo, ad alimentarsi di ciò ch'è essenziale nelle radici, se ha meno simpatia per questo alimento, si servirà lui stesso, con la sua propria spiritualità, del sistema nervoso e del cervello. Vedete da ciò che il cibarsi molto di radici toglie all'uomo l'indipendenza, in rapporto al suo sperimentare animico-spirituale, perché attraverso lui lavora un oggetto esterno, perché, per così dire, il suo cervello e il suo sistema nervoso si rendono autonomi. Se dunque l'uomo vuole in misura più elevata essere <em>sé stesso</em> che lavora in sé, dev'essere parco nel cibarsi di radici. Miei cari amici, questi non vogliono affatto essere consigli dietetici, ma soltanto comunicazioni di fatti naturali. Anzi, vi consiglio espressamente di non seguire senz'altro queste norme. Non tutti gli uomini sono tanto maturi da non aver più bisogno che qualcosa di esterno assuma per loro la facoltà del pensare; e può accadere molto facilmente che l'uomo non ancora maturo abbastanza per far a meno della vita animica obiettiva, del pensare e del sentire obiettivi, possa cadere poi, evitando d'ingerire radici vegetali, in una condizione di sonnolenza, perché il suo animico-spirituale non è ancora abbastanza forte per sviluppare in sé, partendo dallo Spirito, le energie che altrimenti vengono appunto sviluppate senza cooperazione dell'elemento animico-spirituale nell'uomo. Così stanno le cose. Ogni dieta è affatto individuale e affatto dipendente dal modo come l'uomo è sviluppato a questo o a quel riguardo.</p>

<p>Ciò ch'è contenuto, ad esempio, nelle foglie della pianta, sta, in modo analogo, in connessione coi polmoni e con tutto ciò che appartiene al sistema polmonare. Qui abbiamo già qualcosa che ci indica come possa venir creato una specie di pareggio in un uomo del quale si può dire che il suo sistema respiratorio, a cagione di disposizioni ereditate, o di altre circostanze, è mantenuto a esuberanza dall'interno. Sarebbe bene sconsigliare un uomo siffatto dal cibarsi prevalentemente di foglie della pianta. Invece a chi ha bisogno di un rinforzo, nei riguardi del sistema respiratorio e polmonare, è bene consigliare di cibarsi il più possibile di foglie. Queste cose sono poi a loro volta connesse con le forze curative che si trovano fuori nei singoli regni naturali, perché le parti della singola pianta che hanno una determinata affinità con tali organi sono principalmente quelle che contengono le forze curative anche per quei dati organi ed arti dell'organismo umano. Di modo che le radici delle piante contengono molte forze curative rispetto al sistema nervoso e le foglie contengono molte forze curative rispetto al sistema polmonare.</p>

<p>I fiori delle piante contengono molte forze curative per ciò che riguarda il sistema dei reni, e i semi delle piante per ciò che riguarda il cuore; ma solo così, che le forze dei semi sono curative per il cuore quando esso, per così dire, <em>oppone troppo forte resistenza</em> alla circolazione del sangue; se cede, invece, troppo alla circolazione del sangue, allora sono più consigliabili le forze contenute nei frutti, vale a dire nei semi maturati. Questi, vedete, sono singoli cenni, i quali risultano quando teniamo conto del fatto che nel momento in cui, partendo dall'uomo, penetriamo nella natura circostante, tutto ciò che in questa natura circostante ci appare ai sensi e appartiene al mondo dei sensi, non è veramente che la superficie.</p>

<p class="small-caps">radici → cervello</p>

<p class="small-caps">fiori → polmoni</p>

<p class="small-caps">frutti → reni</p>

<p class="small-caps">semi → cuore</p>

<p class="small-caps">foglie → sistema del sangue</p>

<p class="dropcap">Nelle piante dunque, ciò che appartiene al mondo dei sensi è solo la parte superficiale; dietro a ciò che della pianta appare all'occhio, al gusto, all'olfatto, stanno le forze animico-spirituali della pianta. Ma queste forze animico-spirituali non sono contenute nella pianta in modo da poter dire che ogni pianta sia animata, come ogni singolo uomo è animato. Non è così. Chi credesse che ogni pianta sia animata, cadrebbe nello stesso errore di chi credesse che ogni singolo capello, o il lobo dell'orecchio, o il naso, o un dente dell'uomo siano animati. L'uomo intero è animato. E noi gettiamo lo sguardo nell'animico dell'uomo soltanto allorché, dalle sue parti, passiamo all'intero. Ma dobbiamo far così per ogni essere. Spiritualmente, per ogni essere dobbiamo cercar di riconoscere se esso sia <em>parte</em> oppure, in certo modo, un <em>tutto.</em> Le piante della terra non sono affatto, di per sé, un tutto, ma sono parti, organi. E propriamente noi parliamo di una realtà soltanto se parliamo di quel <em>quid</em> al quale le piante appartengono come parti, come organi. Nell'uomo noi vediamo anche fisicamente a che cosa appartengano i suoi denti, i lobi dei suoi orecchi, le sue dita; lo vediamo fisicamente come organismo complessivo. Per le piante non vediamo con l'occhio fisico il <em>quid</em> a cui le singole piante appartengono, non lo percepiamo con un organo fisico, bensì giungiamo dalla parte all'intero, penetrando nello spirituale. E, in sostanza, dobbiamo dire: «L'animico del mondo vegetale è tale che nelle piante ha solo i suoi singoli organi. E veramente son pochi gli esseri, su tutta la nostra Terra, i quali hanno come singole loro parti le piante, così come l'uomo porta su di sé i suoi capelli».</p>

<figure role="group" id="fig-9">
	<img src="../Images/image009.jpg" alt="Rappresentazione schematica del mondo vegetale." aria-describedby="desc09"/>
	<figcaption>Disegno 9
		<aside id="desc09" class="hidden">
			<p>
				Disegno di due cerchi concentrici, uno interno e uno esterno. Nella parte superiore vi sono cinque linee che nascono dentro il cerchio interno e si dirigono verso il cerchio esterno, interrompendosi al margine di quest'ultimo.
			</p>
		</aside>
	</figcaption>
</figure>

<p>Volendo, possiamo dire che, se andiamo al di là della pianta, in quanto essa appare ai nostri sensi, arriviamo alle Anime di gruppo delle piante, le quali stanno alla pianta come l'intero sta alla parte. Nell'insieme vi sono sette Anime di Gruppo che appartengono alla Terra come anime vegetali, e che hanno tutte, in certo modo, il centro del loro proprio essere nel centro della Terra. Possiamo dunque rappresentarci la Terra non solamente come globo fisico, bensì compenetrata di sette sfere, più o meno grandi, che hanno tutte un proprio centro spirituale nel centro della Terra. E questi Esseri spirituali spingono le piante a germogliare dalla Terra. La radice cresce verso il centro della Terra, perché, in realtà, vorrebbe raggiungerlo, ed è solo trattenuta dalla restante materia terrestre. Ogni radice vegetale ha la tendenza ad arrivare fino al centro della Terra, dov'è il centro dell'Essere spirituale al quale la pianta appartiene.</p>

<p>Vediamo dunque che abbiamo qualcosa di straordinariamente importante nella sentenza fondamentale che sempre dobbiamo arrivare all'intero e che, per ogni essere, dobbiamo osservare se è parte o un tutto. Nei tempi più recenti alcuni scienziati considerano bensì le piante come animate, ma considerano come animate le <em>singole</em> piante. Ciò non ha maggior senso di quanto ne avrebbe se si dicesse che un dente è l'uomo; le due cose stanno allo stesso livello spirituale. E parecchie opere di cui oggi molti pensano che abbiano carattere teosofico, perché considerano le piante come animate, per l'avvenire non saranno altro che «carta straccia» scientifica. Perché il cercare nelle piante anime individuali equivarrebbe a dire: «Io strappo un dente a un uomo, e vi cerco l'anima umana». Non dobbiamo cercare l'anima vegetale nella singola pianta, ma trovare il suo elemento più importante nel centro della Terra, verso il quale si affonda la radice, come forza che tende verso la parte più spirituale dell'esistenza vegetale.</p>

<p>Orbene, se fissate i vostri sguardi sopra un tale regno, allora, dal punto di vista della concezione odierna della natura, vi verrà incontro qualcosa che, in certo modo, potrà farvi accostare alla porta della verità quanto vi si accosta Mefistofele là dove conduce Faust verso il regno delle Madri, e cioè fino alla porta più esterna, non dentro al regno delle Madri. Come Mefistofele non può discendere con Faust dentro al regno delle Madri, così la scienza naturale odierna non può penetrare nello spirituale. Ma come, in certo modo, Mefistofele ne dà la chiave, così la scienza naturale ne dà pure la chiave; ma non vuol entrare da sé, come nemmeno Mefistofele vuol entrare lui stesso nel regno delle Madri. Così, in certo modo, la scienza naturale ci dà oggi dei punti d'appoggio, i quali poi, per chi riconosce le cose come le abbiamo caratterizzate in queste conferenze, possono portare la conoscenza fino alle porte della verità.</p>

<p>L'odierna scienza naturale, essendosi lasciata stimolare da Darwin a derivare un importante principio scientifico semplicemente dal mondo dei sensi, parla della così detta «lotta per l'esistenza». Chi, volgendo lo sguardo soltanto a ciò che a tutta prima il mondo esteriore dei sensi ci mostra, non scorgerebbe ovunque la lotta per l'esistenza? Oh, in verità, essa ci viene incontro da ogni parte! Innumerevoli germi di animali marini vengono deposti nel mare o sulla riva del mare, e moltissimi di essi vengono distrutti, così che solo una minima parte riesce ad evolversi ad animale perfetto; come sono pochi i germi che diventano veramente animali, di fronte al gran numero di quelli che vengono distrutti. Già qui comincia, per così dire, un'apparente terribile lotta per l'esistenza. E se si guardasse puramente al mondo dei sensi, si potrebbe lamentare che, nella lotta per l'esistenza, milioni e milioni di germi vadano distrutti, e così pochi ne sopravvivano! Ma questo è solo <em>un</em> lato della cosa. Si può considerarla anche da un altro lato. Potreste lamentarvi della lotta per l'esistenza anche nel modo seguente: volgete il vostro sguardo a un campo di grano dove crescono tante e tante spighe, con tanti e tanti chicchi, e chiedetevi quanti di questi chicchi contenuti nelle spighe vadano in qualche modo perduti, per la loro vera e propria mèta, e come pochi ne vengano a loro volta piantati nella terra, per diventare di nuovo ciò ch'erano stati prima. Noi dunque spaziamo con lo sguardo sopra un campo di spighe che germoglia e cresce in rigogliosa fecondità, e diciamo: «Quanto di ciò che qui germoglia e cresce, perirà senz'aver raggiunto il suo scopo! E come poco ne verrà immerso nella terra in modo che ne sorgano nuove piante della stessa specie!». Avviene qui, sebbene per vie alquanto diverse, lo stesso che per gli animali marini, dei quali pure solo pochi germi giungono a svilupparsi.</p>

<p>Ma ora vorrei chiedervi: «Che cosa accadrebbe degli uomini, i quali devono pur mangiare qualche cosa, se tutti i chicchi di grano dovessero di nuovo essere immersi nella terra?». Supponiamo (teoricamente si può supporre tutto quel che si vuole) che tutti i chicchi potessero di nuovo esser portati a germogliare: che cosa diverrebbero allora tutti gli esseri che devono alimentarsi di grano? Qui arriviamo a qualcosa di molto singolare; giungiamo a sentirci scossi in una fede che potrebbe sembrar giustificata quando contempliamo, ad esempio, un campo di grano dal punto di vista dell'esistenza puramente sensibile, che ogni chicco dovesse divenire, a sua volta, una pianta intera. Ma il punto di vista è forse falso. Forse, nell'insieme dei rapporti delle cose del mondo, non è detto che si pensi giusto con l'attribuire ad ogni granello o seme lo scopo di diventare a sua volta una pianta intera; forse, le cose stanno altrimenti, e nulla giustifica l'affermazione che abbiano mancato al loro scopo universale quei grani che servono di nutrimento ad altri esseri, precisamente come nulla ci costringe a dire che hanno mancato al loro scopo quei germi dei pesci di mare che non diventano, a loro volta, pesci. È veramente soltanto un pregiudizio umano che ogni seme debba a sua volta diventare un essere uguale all'essere generatore; possiamo infatti commisurare il còmpito dei singoli esseri soltanto se indirizziamo il nostro sguardo al tutto. E sebbene i milioni e milioni di germi che ogni anno vengono distrutti nel mare non diventino pesci, servono, però, ad alimentare altri esseri che, per il momento, sfuggono allo sguardo dell'uomo; si sacrificano per altre entità. E, in realtà, quelle sostanze spirituali che, nei germi marini, lottano per l'esistenza, e che apparentemente soggiacciono alla distruzione, non si lamentano di non raggiungere la loro mèta, per servire di nutrimento ad altri esseri, e per venire accolti dall'essenza di quegli altri esseri. L'uomo, che col suo intelletto sta al di fuori, crede che abbia significato soltanto ciò che, per così dire, tende alla mèta ch'egli, coi propri sensi, considera come la mèta definitiva. Ma uno sguardo spassionato, rivolto alla natura, vede in <em>ogni</em> stadio di <em>ogni</em> essere qualcosa di perfetto; di una perfezione che non risiede soltanto in ciò che un essere <em>diviene,</em> bensì in ciò che <em>è</em>.</p>

<p>Questi sono pensieri ricavati dall'occultismo, e che devono venir suscitati in voi. Se, ora, distogliete lo sguardo dal mondo esterno, per rivolgerlo all'anima vostra, percepirete che in questa vostra anima c'è gran copia di pensieri che continuamente vi affluiscono, che continuamente vi si accendono, e solo pochi di questi pensieri vengono afferrati chiaramente, solo pochi diventano una parte cosciente dell'anima umana. Provate a percorrere la strada d'una città e pensate quante impressioni giungono attraverso ai sensi nella vostra anima, e quanto poco voi le osservate così ch'esse diventino una parte costitutiva durevole della vostra vita animica. Voi accogliete continuamente delle impressioni, e la massa di queste impressioni sta a ciò che rimane poi un possesso durevole, cosciente, della vostra anima, precisamente come la grande massa dei germi dei pesci che nascono annualmente nel mare sta al numero di quelli che diventano veramente pesci perfetti. Anche nella vostra vita animica interiore dovete continuamente compiere questo processo, per cui, sul terreno di un campo molto vasto, assai poco giunge a pieno sviluppo. E se l'uomo arriva a scoprire anche un poco da quale fluttuante oceano di immagini della fantasia e di rappresentazioni egli emerga quando si sveglia dal sonno, quando il sogno mostra ancora un'ultima traccia della vita infinitamente ricca che l'uomo conduce durante il sonno, egli si accorgerà pure che c'è un significato nel fatto ch'egli accolga in sé tante impressioni che non giungono a chiara coscienza; poiché ciò che giunge a chiara coscienza è perduto per il lavoro interiore dell'uomo, non lavora più intorno al sistema degli organi dei sensi, al sistema glandolare, al sistema digestivo, al sistema dei nervi, dei muscoli, delle ossa, ecc. Ciò che diviene cosciente nell'anima, ciò che l'uomo odierno porta in sé come cosciente interiore contenuto dell'anima, non opera più, si distingue appunto pel fatto d'essere strappato dal terreno materno dell'uomo complessivo, e, appunto perciò, giunge alla coscienza dell'uomo. Opera invece sul complesso dell'uomo ciò che sta a queste rappresentazioni coscienti come i molti germi stanno ai pochi che diventano pesci; vale a dire, il numero immenso delle impressioni esteriori ch'entrano in noi senza giungere alla coscienza.</p>

<p>Sull'uomo complessivo opera, dunque, continuamente ciò che vive nel suo ambiente. Anche il sogno può istruirvi sul fatto che, effettivamente, non penetra nell'anima soltanto ciò che continua a vivere come rappresentazione cosciente, ma che vi penetrano anche altre impressioni. Basta che poniate attenzione ai mille fatti che s'incontrano nella vita. In sogno, vi trovate in una qualsiasi situazione: ad esempio, di fronte a un uomo che parla con un altro; voi siete presente come terzo; sognate in modo preciso il viso dell'uomo in questione, ecc. Vi chiedete: «Donde viene questo sogno? Io non ho visto né sentito tutto ciò». Ed ora cercate... e, se cercate a fondo, scoprite che un paio di giorni fa siete stati davvero di fronte a quell'uomo in uno scompartimento ferroviario, solo che, in quel momento, il fatto vi è passato inosservato; esso però, non di meno, è penetrato e vive in voi. Se gli uomini non sanno queste cose, ciò dipende unicamente da imprecisione dell'osservazione.</p>

<p>Naturalmente, le impressioni più importanti che operano sull'anima non sono le rappresentazioni che così ci pone dinanzi il sogno, ma tutt'altre. Pensate un po', miei cari amici; ciò che ieri vi ho esposto è veramente avvenuto sempre nell'evoluzione umana. L'uomo ha continuamente prodotto Immaginazioni, per mezzo del suo sistema osseo; ha continuamente mandato nel mondo Ispirazioni, per mezzo del suo sistema muscolare, e continuamente Intuizioni, per mezzo del suo sistema nervoso. Tutto ciò è nel mondo. In seguito, l'uomo deve ritirare quel ch'è cattivo e compensarlo attraverso al suo destino. Ma tutta la parte buona costruisce fuori di lui, conforma le cose, e continuamente circonda l'uomo. Effettivamente, tutto ciò che l'uomo ha estrinsecato, dalla catastrofe atlantica<sup><a epub:type="noteref" role="doc-noteref" href="../Text/Note.xhtml#fn06" id="_ftnref6">[6]</a></sup> in poi, tutte le Immaginazioni, Ispirazioni, Intuizioni che ha date al mondo terreno, esiste e fa parte del nostro ambiente. Tutto ciò che per tal modo è stato prodotto, in quanto è stato buono, non occorre venga ritirato dai singoli uomini nel corso del loro Karma; ma ciò che, attraverso secoli e millenni, nelle epoche successive, essi hanno estrinsecato così, e mandato fuori nell'atmosfera spirituale terrena, esiste veramente, per gli uomini che vivono ora, come esiste l'aria per l'uomo fisico. Come l'uomo respira l'aria fisica, dunque come l'aria del suo ambiente penetra nel suo interno fisico, così penetrano nell'uomo le cose che si sono venute sviluppando, come Immaginazioni, Ispirazioni, Intuizioni, e l'uomo, col suo animico-spirituale, prende parte a tutto ciò. Ora, è importante che l'uomo si ponga di fronte a tutto ciò ch'egli stesso ha comunicato così alla Terra nelle epoche precedenti della sua esistenza terrena, con un senso di profonda realtà, non senza sentire l'affinità che ha con queste cose. Ma l'affinità con ciò che ha incorporato nella Terra come contenuto spirituale egli può solo acquistarla se a poco a poco acquista la facoltà di accogliere queste cose nella sua anima.</p>

<p>Ma come avviene ciò? Vedete, se si penetra nel senso spirituale dell'evoluzione della Terra, ci si mostra che nei tempi in cui gli uomini dell'epoca postatlantica possedevano ancora qualcosa dell'antica chiaroveggenza, furono comunicate all'atmosfera spirituale della Terra, in un senso molto vasto e universale, Immaginazioni, Ispirazioni e Intuizioni. Quella fu, per eccellenza, l'epoca dell'emanazione di siffatte sostanze spirituali. Dal quarto periodo postatlantico in poi, ma specialmente dall'epoca nostra in avanti, si va emanando sempre e sempre meno, mentre sempre più siamo tenuti ad accogliere in noi l'antico come qualcosa di affine a noi, e a riassorbire in noi ciò che prima era stato emanato. In altre parole: tocca all'uomo, per così dire, di contrapporre a un precedente processo di espirazione spirituale, un processo spirituale di inspirazione. L'uomo deve diventare sempre più sensibile e ricettivo per la spiritualità ch'esiste nel mondo. Ciò non era ancora tanto necessario nei tempi antichi, perché allora si era in grado di emanare la spiritualità dal proprio interno, si aveva un fondo di riserva. Ma, a partire dall'epoca postatlantica in poi, questo fondo di riserva si è esaurito al punto che, in avvenire, non potrà più, in certo modo, venir estrinsecato se non ciò che prima era stato aspirato, assorbito. E perché l'uomo possa orientarsi con comprensione in questa nuova missione della sua vita terrena, sorge appunto la Scienza dello Spirito, la quale, agli uomini che già oggi si sentono orientati verso di essa, piace non già perché, in mezzo a tante altre ubbie, dovesse una volta coltivarsi nel mondo anche l'ubbia della Scienza dello Spirito, ma perché essa è nel modo più intimo connessa con tutta l'evoluzione terrestre, è connessa col fatto che tocca veramente all'uomo di sviluppare, a poco a poco, una comprensione per l'elemento spirituale che vive intorno a lui. Gli uomini che, dall'epoca nostra in poi, non svilupperanno una comprensione per lo Spirito che sta dietro al sensibile, per il mondo dello Spirito che sta dietro al mondo dei sensi, somiglieranno a coloro che nel corpo fisico hanno talmente guastato il loro sistema respiratorio che non possono trovar aria per respirare e soffrono di asma. Oggi ancora gli uomini possono alimentarsi di concetti antichi, perché sussiste ancora, in concetti, un certo patrimonio ereditario di antichissima sapienza umana. Ma chi osserva con occhi spirituali l'evoluzione dell'umanità negli ultimi tempi, scorgerà che, sebbene nel mondo materiale esteriore si accumulino le scoperte e le invenzioni, il contenuto spirituale è notevolmente andato incontro al suo esaurimento. Sempre meno <em>germogliano</em> per l'umanità <em>nuovi</em> concetti, <em>nuove</em> idee. Soltanto a coloro che ignorano le idee antiche, e che riscoprono sempre per sé l'antico e, dunque, in certo modo, restano per tutta la vita alquanto immaturi, soltanto a costoro accade di credere che oggi possano maturare idee come tali. No, il mondo delle idee intellettuali astratte si è esaurito. Non germogliano più nuove idee. Con Talete è cominciato, per il pensiero occidentale, il sorgere di idee intellettuali. Oggi, siamo alla fine, e la filosofia come tale, come scienza d'idee, è giunta al suo termine. L'uomo deve imparare ad elevarsi a ciò che sta al di là delle idee e dei pensieri, i quali pure appartengono soltanto al piano fisico, a ciò che sta al di là di questo mondo. Anzi tutto egli si eleverà alle Immaginazioni che diverranno di nuovo qualcosa di reale per lui. Allora avverrà una nuova fecondazione per lo spirituale dell'umanità. Perciò nella Scienza dello Spirito ci fluiscono Immaginazioni per importanti processi cosmici. Osservate un po' come la descrizione di Saturno, del Sole, della Luna si distingua da altre cose, come sia diversa dai concetti dell'altra scienza! Tutto ciò dev'esser dato <em>immaginativamente</em>, perché non è immediatamente realizzabile nel mondo sensibile esteriore. Dell'antico Saturno diciamo ch'esso ha uno stato di solo calore. Questo è un assurdo per il mondo odierno dei sensi, perché una sostanza di mero calore non si trova in nessun luogo, per il mondo dei sensi. Ma ciò ch'è assurdo per il mondo dei sensi è verità per il mondo dello Spirito, e penetrare con la propria esperienza nel mondo dello Spirito è ciò che direttamente toccherà all'uomo nel prossimo avvenire. Poiché, coloro che non sapranno risolversi a respirare l'aria dello Spirito, alla quale l'anima umana dev'esser resa ricettiva per mezzo della Scienza dello Spirito, di una scienza cioè che va al di là dei soli sensi; coloro che non vorranno aprirsi alla Scienza dello Spirito andranno veramente incontro ad una condizione che può essere chiamata un'asma spirituale e che, in certo modo, per molti si vede già avvicinarsi, insieme a un esaurimento spirituale che conduce poi ad una consunzione, ad una tisi spirituale.</p>

<p>Tale sarebbe sulla Terra la sorte degli uomini che volessero arrestarsi soltanto al mondo dei sensi: morrebbero di tisi spirituale. In avvenire la civiltà si svilupperà così: vi saranno uomini pieni di sensibilità e d'interesse d'anima e di cuore per ciò che viene dato anzi tutto come Scienza dello Spirito, ma che allora sorgerà spontaneamente nelle anime umane come il mondo dell'Immaginazione, dell'Ispirazione e dell'Intuizione. Una parte dell'umanità sarà tale da aver comprensione e devozione per questo mondo dello Spirito; saranno questi gli uomini che adempiranno il còmpito assegnato per ora alla Terra. Altri uomini si fermeranno forse al mondo dei sensi, non vorranno avanzare al di là del mondo dei sensi e delle mere ombre di esso che posson venir date nei concetti filosofici della scienza esteriore. Questi ultimi andranno incontro all'asma spirituale e alla consunzione, a una malattia spirituale, si inaridiranno nell'àmbito dell'esistenza terrena e non raggiungeranno ciò ch'è posto come mèta all'evoluzione terrena. Ma l'evoluzione ha da svolgersi in modo che ciascuno interroghi la propria anima: «Quale via scegli?». In avvenire gli uomini andranno, per così dire, o a destra o a sinistra: da una parte coloro per i quali sarà verità il solo mondo dei sensi, dall'altra coloro per i quali sarà verità il mondo dello Spirito.</p>

<p>E poiché i sensi, come l'orecchio dell'uomo, vanno scomparendo, e poiché l'uomo, alla fine della Terra, avrà perduto tutti i sensi terreni, potete farvi una rappresentazione di come realisticamente sia da comprendersi la consunzione, la tisi di cui abbiamo parlato. Se ci fondiamo sopra il mondo dei sensi, ci fondiamo su qualcosa che abbandonerà l'uomo nel futuro dell'evoluzione terrestre. Se penetriamo fino al mondo dello Spirito, ci evolviamo verso ciò che sempre più si accosterà all'uomo nel futuro dell'evoluzione terrestre. Volendo servirci di un simbolo, diciamo che verrà un giorno in cui l'uomo potrà trovarsi alla fine dell'evoluzione terrestre e dire come Faust, dopo ch'egli ha perduto esteriormente la vista, (e l'uomo non solo sarà esteriormente cieco, ma esteriormente sordo, esteriormente privo d'olfatto, esteriormente privo di gusto): «Eppure nell'interno risplende chiara luce, eppure nell'interno risuonano stupende note umane e una stupenda parola umana!». Così potrà dire l'uomo che si sarà rivolto al mondo dello Spirito. Invece, colui che volesse fermarsi al mondo dei sensi, sarebbe un Faust che, dopo essere esteriormente divenuto cieco, si dicesse: «All'esterno sei divenuto cieco, e nell'interno nessuna luce spirituale ti illumina; solo la tenebra ti accoglie». L'umanità avrà da scegliere tra queste due nature faustiane, riguardo all'avvenire terrestre. Nel primo caso, Faust si sarebbe rivolto al mondo dello Spirito, nell'altro, invece, si sarebbe rivolto al mondo dei sensi, e così facendo sarebbe diventato affine a ciò che l'uomo deve sentire come il nulla, a ciò che lo deruba di tutto il suo essere. Così appare, per la vita immediata dell'uomo, ciò che noi, miei cari amici, vogliamo portar giù da altezze occulte. Ed io credo che possiamo risparmiarci di riassumere in parole le massime morali e gli impulsi volitivi che possono sorgere, per gli uomini del presente, da una reale comprensione della Scienza Occulta. P<em>erché dalla Sapienza giustamente compresa nascerà nei cuori umani la Virtù giustamente compresa.</em> Lavoriamo, dunque, per conquistare una reale comprensione del mondo, cerchiamo la Saggezza, e non potrà mancare che, come figlio della Saggezza, nasca l'Amore.</p>
</section>
</body>
</html>