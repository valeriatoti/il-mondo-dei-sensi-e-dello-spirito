<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="it" lang="it">
<head>
<title>Quinta conferenza</title>
<link href="../Styles/style.css" type="text/css" rel="stylesheet"/>
</head>
<body epub:type="bodymatter">
<section epub:type="chapter" role="doc-chapter">
<h1>Quinta conferenza
<span id="page131" role="doc-pagebreak" title="131" epub:type="pagebreak"></span></h1>
<div aria-hidden="true" class="center"><img class="decoration" alt="" src="../Images/decoration.svg"/></div>

<section id="epigraph" role="doc-epigraph" epub:type="epigraph">
	<p>Il doppio essere dell'uomo: la forma che si frantuma e la sostanza irradiante — Il mistero del loro inserirsi nel Cosmo: la tecnica del Karma — L'accendersi dello Spirito attraverso la decadenza della materia — Il sangue è un succo peculiare.</p>
</section>

<p>La cosa più importante nella conferenza di ieri è che da tutte le diverse complicate esposizioni abbiamo ottenuto un'idea di ciò che dobbiamo a tutta prima figurarci quando parliamo di materia, di sostanzialità; e cioè che per materia, per sostanzialità, dobbiamo intendere forme spirituali spezzate, per così dire, forme spirituali polverizzate. E, appunto, nell'insieme di queste conferenze, abbiamo dovuto accennare, da questo lato, al fatto più essenziale dell'esistenza umana, perché, come uomini, noi siamo stati intessuti in quest'esistenza materiale, perché, per così dire, la forma spirituale che si frantuma è penetrata in noi e, come esseri terreni, ci riempie; in ciò appunto consiste quello che simbolicamente è così ben rappresentato nella cacciata dal Paradiso, la compenetrazione dell'uomo con la materia terrestre. Se avete seguito ciò che abbiamo detto ieri, non solo concettualmente, ma partecipandovi alquanto con la vita dell'anima, avrete anche acquistata la rappresentazione che nell'uomo abbiamo veramente una specie di essere doppio. Pensate, ad esempio, (lo abbiamo mostrato avant'ieri) come per opera dell'influsso luciferico, sia stato inserito nell'uomo ciò che possiamo chiamare le nostre percezioni dei sensi, quali le abbiamo come esseri terreni. Abbiamo indicato che queste percezioni sensorie terrene non erano state veramente destinate all'uomo fin da principio, ma che gli era stata preordinata una specie di comunione di vita con la Volontà operante, e che il modo come oggi sentiamo con gli orecchi, vediamo con gli occhi, percepiamo con gli altri organi sensori, è già un fatto che, in sostanza, è avvenuto in seguito all'influsso luciferico. Inoltre abbiamo accennato che, più verso l'interno dell'uomo, tutto ciò che ci appare nel fisico come secrezioni linfatiche è pure prodotto dallo spostamento degli arti dell'organismo umano, di cui abbiamo parlato. E, finalmente, abbiamo da ricondurre tutta l'attività organica normale, tutta la nutrizione e l'elaborazione delle materie nel corpo umano, a una specie di eccedenza dell'attività del corpo astrale sopra l'attività del corpo eterico; eccedenza ch'è stata pure prodotta dall'influsso di Lucifero. Ieri poi ci è risultato, guardando la cosa da un altro lato, che anche ciò che chiamiamo materia nervosa, sostanza nervosa, è dovuto all'influsso luciferico; così pure la materia muscolare e la materia ossea.</p>

<p>Contempliamo a tutta prima questo doppio essere umano, così da dire: «Da un lato ci è risultato che la percezione sensoriale, l'attività linfatica e l'intero processo organico materiale sono dovuti all'influsso luciferico, e dall'altro lato ch'è dovuta all'influsso luciferico anche l'esistenza dei nervi, dei muscoli e del sistema osseo. Quali rapporti hanno tra loro questi due: l'uomo dell'attività sensoriale, linfatica e nutritiva da un lato e, dall'altro, l'uomo costituito di nervi, di muscoli e di ossa? Quale còmpito cosmico, universale, hanno questi due nel loro accoppiamento entro la natura umana?». Ora, vi sarà facile, riflettendo a ciò anche senza occultismo, giungere alla rappresentazione che tutto quanto è legato alla nostra attività sensoriale e linfatica e al nostro sistema digestivo è, in fondo, qualcosa (basta guardarlo anche solo superficialmente) che, una volta svoltosi nell'uomo, appartiene veramente all'immediata transitorietà. È qualcosa che, per così dire, l'uomo, per sua propria natura, lascia dietro di sé. Rendiamoci ben conto che il fatto che noi svolgiamo le attività organiche non serve all'eterno. Basta che guardiate a ciò che insegnano la scienza o la vita quotidiana per dire: «In quanto apparati di nutrizione e digestione, siamo davvero terribilmente impigliati in <em>questa</em> vita. È una ruota che gira continuamente nello stesso modo». Se si vuol considerare come un particolare progresso della natura umana il fatto che l'uomo, se ne ha occasione nella vita, può diventare nel corso degli anni un perfetto buongustaio per determinati cibi o bevande, mentre prima non lo era, c'è da dire: «In questo continuo ripetersi di nutrizione, digestione ecc. si palesa ben poco progresso; in questo campo tutto si ripete sempre allo stesso modo, e nessuno si sognerà di pensare che noi uomini, in quanto dobbiamo esercitare queste attività, deriviamo da esse un carattere di eternità». Anche la secrezione glandolare ha davvero adempiuto il suo còmpito non appena è avvenuta. Naturalmente, per la vita complessiva dell'organismo essa ha un'importanza, ma non ha valore di eternità. né lo ha la percezione sensoriale come tale, poiché l'impressione dei sensi viene e passa; e se pensate come sia impallidito, già dopo pochi giorni, ciò che avete accolto come impressione dei sensi, e come, in sostanza, il ricordo sia radicalmente diverso dalle percezioni dei sensi stessi, dovete dire: «Le percezioni dei sensi sono, bensì, qualcosa di bello, qualcosa di rallegrante per la vita umana nell'immediata impressione e osservazione, ma certamente esse non hanno un valore di eternità». Infatti, dove sono i valori che sono stati generati per voi, miei cari amici, dalle impressioni dei sensi che avete forse avuto da bambini o da giovanetti? Dov'è ciò che allora è giunto al vostro occhio, al vostro orecchio? Come sono pallidi i ricordi! Se riflettete che l'uomo, in quanto è uomo dei sensi, del sistema glandolare e della digestione, non ha, per virtù di queste attività, nessun valore di eternità, se riflettete a ciò, potrete ora facilmente collegare questo pensiero col pensiero generale che abbiamo espresso ieri (e che, purtroppo, in brevi conferenze può venir solo abbozzato) col pensiero della forma che s'infrange. Mentre la forma, infrangendosi, spruzza dentro a queste attività, fornendo così l'organismo di forma che si spezza, vale a dire di materia, così che ne è prodotta attività sensoriale, secrezione glandolare, e digestione, ci si mostra pure all'evidenza che abbiamo a che fare, in questi casi, con forma che si spezza, con forma che va in frantumi, che si disgrega. Non sono che processi speciali di disgregazione della forma quelli che ci si presentano nell'attività dei sensi, nella secrezione delle glandole, e nell'attività digestiva; sono processi speciali, particolari di ciò che, in generale, possiamo denominare processo di disgregazione della forma, o l'esplodere della forma nella materia.</p>

<p>La cosa è affatto diversa quando passiamo all'attività dei nervi, dei muscoli e delle ossa dell'uomo. Ieri abbiamo potuto indicare che, in certo modo, nel sistema osseo sta davanti a noi Immaginazione, divenuta materiale; immagini divenute materiali: nel sistema muscolare, Ispirazione divenuta materiale nella mobilità; nel sistema nervoso, Intuizione divenuta materiale. Ora, ci si mostra (e qui veniamo a un'esposizione più precisa di una cosa che nelle conferenze più generali di Scienza dello Spirito può essere esposta solo approssimativamente), ora ci si mostra che quando l'uomo passa per le porte della morte, a poco a poco, sia per decomposizione sia per combustione, o in altro modo, il suo sistema osseo si disgrega. Ma ciò che <em>rimane,</em> quando il sistema osseo si disgrega materialmente, è l'Immaginazione; questa non va perduta; rimane in quelle sostanze che si attaccano a noi anche quando siamo passati per le porte della morte ed entriamo nel Kamaloka o nel Devachan<sup><a epub:type="noteref" role="doc-noteref" href="../Text/Note.xhtml#fn03" id="_ftnref3">[3]</a></sup>. La figura immaginativa che noi conserviamo, quando viene considerata dal chiaroveggente veramente esperto, non è proprio simile al sistema osseo; però, quando il chiaroveggente meno esperto la lascia agire su di sé, essa, perfino esteriormente nella figura immaginativa, presenta qualche somiglianza col sistema osseo umano; per cui, non senza ragione, la morte viene spesso raffigurata sotto l'immaginazione dello scheletro. Ciò è dovuto a una chiaroveggenza, certamente non disciplinata, ma che, a ogni modo, non va troppo lontano dal segno. E a questa Immaginazione si unisce ora ciò che rimane dei muscoli, quando materialmente si disgregano, l'Ispirazione, della quale veramente i muscoli sono soltanto l'espressione, poiché non sono che Ispirazioni compenetrate di materia. L'Ispirazione ci rimane quando siamo passati per le porte della morte. Ciò è molto interessante. E in modo analogo ci rimane l'Intuizione, come residuo del sistema nervoso, quando, dopo la morte, i nervi stessi vanno incontro al loro processo di decadenza o di distruzione. Tutti questi sono veri elementi costitutivi del nostro corpo astrale ed eterico.</p>

<p>Voi già sapete che non si depone totalmente il corpo eterico; che ne prendiamo con noi un estratto quando siamo passati per le porte della morte. Ma non avviene solo questo; bensì altro ancora. L'uomo porta continuamente per il mondo il suo sistema nervoso, e questo sistema nervoso non è altro che Intuizione compenetrata di materia. E mentre l'uomo porta per il mondo questo suo sistema nervoso, dovunque i nervi compenetrano l'organismo umano si trova continuamente Intuizione; e da questa Intuizione emana la spiritualità che l'uomo ha sempre intorno a sé come un'aura irradiante. Dunque, non solo è da considerarsi ciò che prendiamo con noi quando passiamo per le porte della morte, ma, a misura che i nervi si disgregano, noi irradiamo sempre Intuizione. Noi abbiamo sempre in noi una specie di processo di disgregazione, dobbiamo sempre, in certo modo, esser creati a nuovo, sebbene nel sistema nervoso si trovi il massimo di durevolezza; avviene sempre un'irradiazione che si può percepire soltanto per mezzo dell'Intuizione. Possiamo allora dire: «Dall'uomo irradia continuamente sostanza spirituale, sostanza afferrabile intuitivamente, nella stessa misura in cui il suo sistema nervoso fisico si disgrega». Già da questo potete vedere che, mentre l'uomo adopera il suo sistema nervoso fisico e lo consuma, e lo porta a disgregarsi, egli non è davvero privo d'importanza per il mondo. Egli ha una grande importanza. Poiché, quali sostanze afferrabili intuitivamente irradiano da lui, dipende da come e per che cosa egli adopera i suoi nervi. E così pure: mentre l'uomo adopera i suoi muscoli, ne irradiano sostanze afferrabili mediante l'Ispirazione. Questa irradiazione è tale che popola continuamente il mondo di una quantità di processi di movimento differenziati in modo infinitamente sottile. Sostanze ispirate vengono irradiate (le parole non sono formate in modo del tutto felice, ma non ne abbiamo altre). E dalle ossa dell'uomo fluisce ciò che possiamo chiamare sostanza afferrabile immaginativamente. E ciò è particolarmente interessante. Non per darvi una supernutrizione di risultati dell'indagine chiaroveggente, ma perché è veramente interessante, voglio dirvi che, per causa di questa irradiazione che parte dalle ossa quando si disgregano, l'uomo, in certo modo, lascia dietro di sé delle immagini spirituali percepibili mediante l'Immaginazione. Dovunque noi siamo stati, restano delle fini ombre, e se tra poco uscirete da questa sala, su queste sedie rimarranno in certo modo delle fini immagini-ombre, percepibili a una chiaroveggenza acuta e ben disciplinata, fin tanto che non verranno accolte nel processo generale del mondo; fini ombre di ciascun individuo vengono irradiate dal suo sistema osseo. A queste Immaginazioni è dovuto il senso spiacevole che si ha qualche volta entrando in una stanza che è stata prima occupata da un uomo sgradevole. Ciò è dovuto alle Immaginazioni ch'egli ha lasciato dietro di sé. In certo modo c'imbattiamo ancora in lui, in una specie d'immagine-ombra; e, a questo riguardo, una persona alquanto sensitiva non è da meno di un chiaroveggente, poiché sente disagio per ciò che un altro lascia dietro di sé in una stanza. Il chiaroveggente ha solo questo in più: che può percepire in una figura immaginativa ciò che l'altro solamente sente.</p>

<p>Orbene, che cosa avviene di tutto quello che in tal modo irradiamo? Se riassumiamo ciò che così irradiamo, abbiamo veramente, in sostanza, tutto ciò che da noi è stato operato e messo nel mondo. Poiché, qualunque cosa facciamo e in qualsiasi modo, allorché, facendo una cosa, ci moviamo e andiamo in giro, mettiamo in movimento il nostro sistema muscolare e osseo. Ma anche quando non facciamo altro che giacere e pensare, irradiamo sostanza afferrabile intuitivamente. Insomma, ciò che mettiamo in attività, lo irradiamo continuamente nel mondo. Se questi processi non avvenissero, della nostra Terra, quando fosse arrivata alla mèta della sua evoluzione, non esisterebbe null'altro che materia polverizzata, la quale, come polvere, trapasserebbe nello spazio cosmico universale. Ma quello che per mezzo dell'uomo viene salvato dai processi materiali della Terra, vive nel Cosmo generale, nel mondo generale, come l'elemento che può nascere per mezzo dell'Ispirazione, dell'Intuizione e dell'Immaginazione. In questo modo l'uomo fornisce al mondo il materiale di costruzione col quale esso si edifica a nuovo. E sarà questo che sopravvivrà come lo spirituale-animico di tutta la Terra, quando la Terra, riguardo alla sua materialità, si disgregherà come un cadavere, così come sopravvivono la singola anima e la singola spiritualità umana quando il singolo uomo è passato per le porte della morte. L'uomo reca la sua singola anima attraverso le porte della morte; la Terra trasporta ciò che è nato dalle Intuizioni, Ispirazioni e Immaginazioni degli uomini all'esistenza di Giove. Con ciò abbiamo caratterizzato la grande differenza che esiste fra l'uno e l'altro di questi due esseri nell'uomo, in quanto è un essere doppio. Quello che percepisce mediante i sensi, che secerne mediante le glandole, che si nutre e che digerisce, è l'uomo ch'è destinato a disgregarsi nel tempo. Quello, invece, che viene elaborato perché esistano i sistemi dei nervi, dei muscoli e delle ossa, viene incorporato alla Terra affinché possa continuare a sussistere.</p>

<p>Ora, però, viene qualcosa che s'inserisce come un mistero nel complesso della nostra esistenza, qualcosa che, effettivamente, poiché in sostanza è un mistero, non è comprensibile per l'intelletto, ma vuol essere compenetrato e creduto dall'anima; eppure è vero. E cioè: quello che in tal modo l'uomo può irradiare nel suo ambiente, si divide nettamente in due parti: una parte di Ispirazione, Intuizione; Immaginazione, di cui, si potrebbe dire, l'esistenza cosmica universale ha bisogno, e che assorbe in sé; mentre altre cose non vengono assorbite, non vengono accolte, ma respinte. Il Cosmo dichiara: «Sì, talune di queste Ispirazioni, Intuizioni, Immaginazioni possono servirmi; io le posso assorbire e portare su, all'esistenza di Giove». Altre, invece, non le accoglie, le respinge, e la conseguenza ne è che queste Intuizioni. Ispirazioni e Immaginazioni, poiché non vengono accolte in nessun luogo, sussistono per sé, continuano a restare spiritualmente nel Cosmo, non possono essere disciolte. Dunque, ciò che noi irradiamo si scinde in due parti: una parte che viene accolta volentieri dal Cosmo, e una parte ch'esso respinge, che non accetta, che lascia sussistere com'è. Queste ultime irradiazioni restano dunque come sono. E quanto tempo rimangono così? Rimangono così finché non giunge l'uomo stesso ad annullarle per mezzo di irradiazioni che siano atte a distruggerle. E, di regola, nessun'altra persona ha la facoltà di distruggere le irradiazioni respinte dal Cosmo, se non quella stessa che le ha irradiate. In ciò avete la tecnica del Karma, avete la ragione perché noi dobbiamo imbatterci di nuovo, nel corso del nostro Karma, in tutte quelle cose che, come Immaginazioni, Ispirazioni, Intuizioni, sono state respinte dal Cosmo. Se le dobbiamo annullare noi stessi, è perché il Cosmo accoglie soltanto ciò che è <em>giusto</em> nei riguardi del pensiero, <em>bello</em> nei riguardi del sentimento, e <em>buono</em> moralmente. Tutto il resto esso respinge. Questo è il mistero. E ciò che è falso nel pensiero, brutto nel sentimento e moralmente cattivo, se ha da cessar d'esistere, bisogna che si cancelli dall'esistenza per mezzo di altri corrispondenti pensieri, sentimenti, impulsi volitivi o azioni: altrimenti seguirà l'uomo fino a tanto ch'egli non l'abbia cancellato. Qui abbiamo il punto dove ci si palesa come non sia vero che il Cosmo consista soltanto di leggi naturali neutre o si manifesti soltanto per mezzo di leggi neutre. Il Cosmo che ci circonda, che riteniamo di poter afferrare per mezzo dei sensi e per mezzo dell'intelletto, ha in sé ben altre forze; è tale che respinge con severità ogni elemento cattivo, brutto, falso, mentre è avido di accogliere in sé il buono, il bello, il vero. Le Potenze del Cosmo non giudicano soltanto in determinati momenti; in sostanza, questo loro giudizio è qualcosa che attraversa tutta l'evoluzione della Terra.</p>

<p>Ed ora possiamo rispondere alla domanda: «Com'è, dunque, in genere, il rapporto tra l'evoluzione dell'uomo e le Entità spirituali superiori?».</p>

<p>Abbiamo veduto che, da un lato, quello che possiamo chiamare l'uomo sensoriale-linfatico-digerente, è sorto per opera dell'influsso luciferico. Ed anche l'altra parte dell'uomo si può, in certo modo, ascrivere all'influsso luciferico. Ma, mentre la prima è la parte dell'uomo soggetta alla distruzione, totalmente destinata alla temporalità, tocca all'altra parte dell'uomo salvare l'umano per la durata, per l'eternità, e portarlo a un'esistenza successiva. Tocca alla parte dell'uomo costituita di nervi, muscoli ed ossa, trasportare all'esistenza successiva ciò che l'uomo sperimenta sulla Terra. Vediamo, da tutto ciò, che l'uomo, in sostanza, è precipitato dalla sua altezza spirituale quando è diventato l'uomo costituito di sensi, glandole e sistema digestivo, e che, a poco a poco, egli si sforza di risalire all'esistenza spirituale, avendo ricevuto come contrappeso tutta la costituzione umana di nervi, muscoli ed ossa.</p>

<p>Ora, è singolare il fatto che queste eliminazioni di sostanza intuitiva, ispirativa e immaginativa possono prodursi solo per il fatto che i processi materiali si dimostrano processi di distruzione. Se i nostri nervi, i nostri muscoli, le nostre ossa, non deperissero continuamente, ma rimanessero ciò che sono, noi non potremmo eliminare tutto ciò; poiché soltanto in seguito alla distruzione che si esprime nell'esistenza materiale avviene, per così dire, la combustione e l'accensione dello Spirito. Se dunque i nostri nervi, i nostri muscoli, e le nostre ossa non potessero decadere e poi totalmente disgregarsi nella morte, noi saremmo condannati ad essere un ente confinato unicamente entro questa vita terrestre, e non potremmo partecipare all'ulteriore progresso avvenire. Noi saremmo un presente uniformemente rigido e pietrificato; non un'evoluzione verso l'avvenire. Effettivamente le forze che sono in gioco nell'una e nell'altra parte costitutiva dell'uomo sono come due forze che si tengono in equilibrio.</p>

<p>In mezzo a queste due forze, quasi mettendole in rapporto, sta quella sostanza, quella materialità di cui abbiamo già spesso parlato, anche partendo dalle rappresentazioni antroposofiche più generali, ma non tanto dal punto di vista dal quale ne parliamo ora; in mezzo alle due sta dunque il sangue, che anche sotto questo riguardo è un «succo peculiare». Abbiamo visto come tutto ciò che abbiamo imparato a conoscere come sostanza nervosa ecc. sia divenuto qual è, nel suo modo di esercitare l'attività delle forze, per opera dell'influsso luciferico. Ma nel sangue abbiamo qualcosa che ha sofferto l'influsso luciferico immediatamente, come materia stessa. Infatti, abbiamo già veduto che il modo in cui agirebbero l'uno nell'altro il corpo fisico, il corpo eterico e il corpo astrale, sarebbe diverso se non fosse avvenuto l'influsso luciferico; ma qui, sotto un certo rapporto, abbiamo a che fare con una specie di elementi soprasensibili che poi, a loro volta, accolgono la materia e che, dunque, soltanto per mezzo dell'influsso luciferico operano sulla materia, in modo ch'essa diventi tale. Sostanze nervose, muscolari e ossee nascono pel fatto che certi corpi dell'uomo sono connessi irregolarmente; su queste sostanze, come tali, Lucifero non ha influenza, perché le sostanze nascono soltanto in seguito al fatto ch'egli ha spostato, in certo modo, i corpi. Dunque, dov'egli si è accostato all'uomo, ha prodotto lo spostamento. Ma sul sangue egli ha un influsso diretto, in quanto materia, in quanto sostanza. Il sangue è l'unico (e perciò così peculiare) succo, nel quale si mostra immediatamente nella materia, nella sostanza materiale stessa, che, nell'uomo terrestre attuale, esso non è quale era stato preordinato, se l'influsso luciferico non fosse intervenuto. Il sangue cioè è divenuto affatto diverso da ciò che avrebbe dovuto divenire. Anche questo è molto strano, ma è proprio così. Rammentate ciò che abbiamo detto ieri sul modo come, in genere, si produce la materia. Abbiamo detto: la materia nasce per il fatto che la forma spirituale giunge fino a un certo limite e poi si frantuma, di modo che questa forma polverizzata rappresenta la materia. Questa è la vera e propria materia terrestre. Veramente solo nel minerale essa si presenta immediatamente così, perché le altre sostanze vengono trasformate per il fatto che subiscono altri influssi. Ma la sostanza sanguigna, come tale, è una sostanza tutta speciale.</p>

<p>Originariamente, dunque, questa sostanza sanguigna, come tale, aveva anch'essa la disposizione a giungere fino a un certo limite della forma. Pensate che vi fossero dei raggi puramente spirituali di forma della sostanza sanguigna <em>(a)</em>, e che nel punto <em>b</em> la loro forza fosse esaurita.</p>

<figure role="group" class="float-right" id="fig-6">
	<img src="../Images/image006.jpg" alt="Sostanza sanguigna rappresentata schematicamente." aria-describedby="desc06"/>
	<figcaption>Disegno 6
		<aside id="desc06" class="hidden">
			<p>
				In questo disegno troviamo una serie di linee disposte — a mo' di fascio — verticalmente: rappresentano un getto, che dall'alto scende verso il basso. A metà di questo getto si trova la lettera "a", mentre all'estremità, in basso, vi è la lettera "b".
			</p>
		</aside>
	</figcaption>
</figure>

<p>Il sangue, per la sua originaria disposizione, non avrebbe dovuto frantumarsi in modo da polverizzarsi nello spazio, ma <em>(b)</em>, proprio al limite, avrebbe dovuto diventare materiale solo un poco, e poi rimbalzare in se stesso (punti verso l'alto), ritornare nuovamente e immediatamente nello Spirito. Così avrebbe dovuto diventare il sangue. Dunque, per esprimermi all'ingrosso, il sangue avrebbe dovuto giungere solo fino alla formazione di una sottile pellicola, fino all'inizio della formazione materiale, in modo da uscire dallo Spirito sempre solo per un momento, da diventare materia solo un poco, fino ad essere materialmente percepibile, e poi ritornare nello Spirito e venirne nuovamente accolto. Il sangue avrebbe dovuto diventare un continuo fluttuare fuori e ritornar dentro allo Spirito. Questa sarebbe stata la sua disposizione. Il sangue avrebbe dovuto solo accendersi e risplendere nella materia, ma avrebbe dovuto veramente essere qualcosa di affatto spirituale. Così sarebbe avvenuto, se gli uomini, al principio della loro evoluzione terrestre, avessero ricevuto il loro Io soltanto dagli Spiriti della Forma; in tal caso gli uomini sentirebbero il loro Io per la resistenza prodotta da questo momentaneo accendersi del sangue. L'uomo sentirebbe, nell'accendersi del sangue, il suo «Io sono», e questo sarebbe l'organo della sua percezione dell'Io. E questa sarebbe stata l'unica percezione sensoriale che l'uomo avrebbe avuto; le altre non sarebbero esistite, se tutto si fosse svolto senza l'influsso luciferico. Sarebbe stato un convivere con la Volontà operante. L'unica percezione sensoriale ch'era stata preordinata per l'uomo era quella di percepire il suo Io nell'accendersi della sostanza del sangue e nell'immediato ritornare indietro di essa nello Spirito. Invece di vedere colori, sentire suoni, percepire sapori, come l'uomo fa ora, egli avrebbe dovuto veramente vivere nella Volontà operante, avrebbe dovuto come nuotare nella Volontà operante. L'uomo era stato formato così che, dall'Universo spirituale nel quale era posto come semplice Immaginazione, Ispirazione, Intuizione, avrebbe dovuto guardar giù ad un essere sulla terra o nell'atmosfera della terra, del quale non avrebbe dovuto sentire: «Io sono racchiuso là dentro», ma avrebbe dovuto sentire: «Io guardo a quell'essere laggiù, esso appartiene a me; là mi risplende incontro, come unico elemento materiale, il sangue spirituale che diventa materiale, e in quello percepisco il mio Io». L'unica percezione sensoriale che avrebbe dovuto prodursi, sarebbe stata la percezione dell'Io, e l'unica sostanza, nel mondo materiale, che l'uomo avrebbe dovuto avere, sarebbe stato il sangue in questa forma del suo momentaneo accendersi. Di modo che l'uomo, se fosse diventato tale, se fosse rimasto l'uomo paradisiaco, avrebbe dovuto guardar giù dall'Universo a ciò che è destinato a simbolizzarlo su questa terra, e a dargli la coscienza dell'Io: un essere puramente spirituale consistente di Immaginazioni, Intuizioni, Ispirazioni, nelle quali sorge, col tentativo di accendersi dentro di esse, l'Io. E in questo accendersi l'uomo avrebbe potuto dire: «Io sono; poiché io produco ciò che di me è laggiù».</p>

<p>È strano, ma è da dir proprio così: «In realtà l'uomo era destinato a vivere nell'ambiente circostante alla Terra». Se dunque un uomo <em>(a)</em> vivesse nell'ambiente circostante, egli dovrebbe produrre sulla Terra stessa la sua immagine riflessa <em>(b)</em>, e solo grazie a questo accendersi dovrebbe rilucergli incontro il suo Io, e dire: «Laggiù vi è il segno di me». L'uomo non avrebbe dovuto portare in giro con sé la sua persona costituita di ossa, muscoli, nervi, vasi linfatici, pronunciando inoltre continuamente il grottesco giudizio: «Ciò sono Io».</p>

<figure role="group" id="fig-7">
	<img src="../Images/image007.jpg" alt="Rappresentazione dell'uomo che vive nell'ambiente circostante al pianeta terrestre." aria-describedby="desc07"/>
	<figcaption>Disegno 7
		<aside id="desc07" class="hidden">
			<p>
				Nella figura si trovano due cerchi concentrici: uno esterno tratteggiato, dove è raffigurato un pallino pieno (a); e un cerchio interno (b) dove si trova collocato un pallino vuoto.
			</p>
		</aside>
	</figcaption>
</figure>

<p>L'uomo avrebbe dovuto vivere nell'ambiente circostante al pianeta terrestre, e incidere un segno nella terra, per mezzo dell'accesa forma del sangue, e dire: «Qui infiggo il mio palo, il mio sigillo, e il mio segno, che mi fa acquistare la coscienza del mio Io. Poiché con ciò ch'io sono divenuto attraverso all'esistenza di Saturno, Sole e Luna, io ondeggio fuori nell'Universo. Basta che io vi aggiunga l'Io; ma questo lo percepisco per il fatto che incido il mio segno laggiù, e posso continuamente leggere, nel sangue che si accende, ciò ch'io sono». Originariamente, dunque, noi non saremmo stati destinati, come uomini, a muoverci entro corpi di carne e d'ossa come facciamo ora, bensì a girare intorno alla terra incidendo su questa i nostri segni, e in essi riconoscendo che noi siamo quello che siamo, che noi siamo un Io. Chi non tiene conto di ciò non conosce l'essenza dell'uomo.</p>

<p>Ma Lucifero intervenne e fece sì che l'uomo non avesse soltanto il suo Io come percezione sensoriale, ma sentisse come suo Io anche tutto ciò ch'egli aveva già avuto sulla Luna come corpo astrale; pensare, sentire e volere. L'Io venne mescolato con tutto ciò, e ne derivò la necessità che l'uomo cadesse nella materia. La cacciata dal Paradiso è la caduta nella materia. E prima di tutto avvenne quel mutamento nel sangue dell'uomo per il fatto che il sangue non si accese più solo per un momento, per venir subito riaccolto nella spiritualità, bensì la sostanza del sangue andò effettivamente più oltre ed acquistò la disposizione a polverizzarsi, come oggi si polverizza.</p>

<p>Di modo che la sostanza del sangue, che veramente dovrebbe ritornare nello Spirito, mentre sta per diventare materiale, spruzza invece entro il resto dell'uomo, e riempie il resto del suo organismo, adattandosi alle forze di questo organismo: a seconda che penetra, diciamo, nella preponderanza del corpo fisico sopra il corpo eterico, o del corpo eterico sopra il corpo astrale, ecc., essa diventa sostanza nervosa, muscolare, ecc. </p>

<figure role="group" class="float-right" id="fig-8">
	<img src="../Images/image008.jpg" alt="Raffigurazione del getto di sangue." aria-describedby="desc08"/>
	<figcaption>Disegno 8
		<aside id="desc08" class="hidden">
			<p>
				Getto di sangue con alla base linee multiple di gocce.
			</p>
		</aside>
	</figcaption>
</figure>

<p>Mentre il sangue era destinato semplicemente a spruzzar su e, come materia, a riscomparire immediatamente, Lucifero fece invece penetrare il sangue nella materialità più grossolana. Questa è l'azione immediata che Lucifero ha compiuto nella materia: egli ha fabbricato il sangue, qual è come materia, mentre nelle altre cose ha introdotto soltanto del disordine. Il sangue non esisterebbe affatto qual è, ma esisterebbe solo nella sua spiritualità che arriverebbe solo fino al limite della materialità, fino allo <em>status nascendi</em>, e poi tornerebbe subito indietro. Il sangue, come sostanza materiale, è creazione luciferica; e in quanto l'uomo ha nel sangue al tempo stesso l'espressione fisica del suo Io, egli, su questa Terra, è legato col suo Io alla creazione di Lucifero. E poiché Arimane, a sua volta, si è accostato all'uomo per il fatto che Lucifero lo precedette, possiamo dire: «Il sangue è ciò che Lucifero ha gettato là affinché Arimane potesse raccoglierlo; così che entrambi possono ora accostarsi all'uomo». Dobbiamo ancora meravigliarci che, secondo un sentimento antichissimo, Lucifero-Arimane consideri il sangue come sua proprietà terrena? Dobbiamo meravigliarci ch'egli faccia scrivere i suoi patti col sangue, e ch'egli tenga a che Faust gli firmi il patto col suo proprio sangue? È proprio ciò che gli compete; tutto il resto contiene, sotto certi riguardi, un elemento divino, e ciò gli dà un senso di disagio; anche l'inchiostro, per Lucifero, è più divino del sangue, il quale è propriamente il suo elemento.</p>

<p>Vediamo così come l'uomo abbia in sé queste due «persone»: quella dei sensi, dei vasi linfatici e della digestione, e quella di nervi, muscoli ed ossa; e vediamo come entrambe, nella loro grossolana materialità, con la quale vengono riversate le forze corrispondenti di queste due «persone», vengano alimentate da ciò che il sangue è divenuto in virtù dell'influsso luciferico. Poiché può esser riconosciuto facilmente anche dalla scienza esteriore che l'uomo, in quanto è un essere materiale, è totalmente un prodotto del suo sangue. Tutto ciò che nell'uomo è materia viene alimentato dal sangue, è veramente sangue trasformato; di modo che, dal punto di vista della materia, ossa, nervi, muscoli, glandole. tutto ciò è sangue trasformato. L'uomo è veramente sangue; e in quanto è sangue, è Lucifero-Arimane stesso che viene continuamente portato in giro da noi. Solo in quanto l'uomo, dietro a questa materialità, ha ciò che dal sangue viene versato nella materia, solo in riguardo a ciò egli appartiene ai mondi spirituali, all'evoluzione progressiva che non rappresenta un elemento rimasto indietro. Lucifero è penetrato nel mondo pel fatto d'essere rimasto indietro a dati gradini dell'evoluzione, e così pure Arimane.</p>

<p>Se teniamo conto di ciò che abbiamo descritto sin qui, diremo: «Evidentemente gli uomini, dall'origine dell'evoluzione terrestre, avevano qualcosa di comune. Avevano, anzi tutto, qualcosa di molto comune nel sangue, e cioè il fatto che, se fosse rimasto quale era destinato all'uomo, il sangue sarebbe rimasto una pura emanazione degli Spiriti della Forma, e nel sangue originario sarebbero vissuti in noi gli Spiriti della Forma». Questi Spiriti della Forma, come la maggior parte di voi già sa, non sono altro che i sette Elohim della Bibbia<sup><a epub:type="noteref" role="doc-noteref" href="../Text/Note.xhtml#fn04" id="_ftnref4">[4]</a></sup>. L'uomo, se avesse conservato ciò che il suo sangue avrebbe dovuto essere originariamente, sarebbe stato tale che avrebbe sentito in sé i sette Elohim; vale a dire, avrebbe sentito il suo Io come una settemplice entità, di cui un elemento sarebbe stato l'arto principale che corrisponde a Jahve o Jehova, e gli altri sei sarebbero stati, anzi tutto, arti secondari per l'uomo. Questa settemplicità, che l'uomo avrebbe sentito come suo Io, come introduzione dei sette Elohim o Spiriti della Forma, avrebbe dato originariamente all'uomo, se il suo sangue non fosse stato guastato da Lucifero, ciò che oggi nuovamente con grande fatica ci appropriamo come settemplice natura umana. L'umanità, a cagione del suo sangue guastato, ha dovuto attendere che una settemplicità tornasse ad operare in lei, finché, in senso inverso, attraverso a sufficienti irradiazioni di sostanza intuitiva, ispirativa ed immaginativa, da parte di nervi, muscoli ed ossa, fosse divenuta matura ad accogliere nuovamente questa settemplice natura umana. Ciò appunto stiamo compiendo oggi, indicando, da prima in forma astratta, quella natura dell'uomo che s'introduce nell'Io dal corpo fisico, dal corpo eterico, dal corpo astrale, da <em>sé stessa</em> — Jahve o Jehova, — dal Manas o sé Spirituale, da Budhi o Spirito Vitale, e da Atma o Uomo-Spirito. Ma l'uomo non avrebbe potuto giungere a uno speciale oscuramento degli altri sei arti, e ad una speciale chiarezza di uno degli arti, dell'Io, se non ne fosse stato dato il relativo comando a Lucifero, nel corso dell'evoluzione del mondo. E il fatto che al principio dell'evoluzione terrena sono stati particolarmente oscurati gli altri arti e reso particolarmente chiaro l'Io, cioè illuminato da una più chiara egoità, è avvenuto materialmente con l'immergere questo Io nella materia densa, affinché potesse meglio giungere alla sua propria coscienza come singolo, come unità, mentre altrimenti, dal principio in poi, si sarebbe sentito come una settemplicità.</p>

<p>Vediamo così che, da un lato, l'uomo, se il suo sangue fosse rimasto qual era, sarebbe giunto ad un Io che, fin da principio, avrebbe avuto il carattere di essere diviso in sette. Pel fatto che Lucifero è stato dato come compagno all'uomo. Questo ha acquistato il carattere unitario dell'Io, è giunto a sentire e a conoscere l'Io come il centro del suo essere. Possiamo quindi comprendere che, in sostanza, dato che gli stessi sette Elohim si sono dovuti da principio manifestare attraverso ad ogni Io umano, era in ciò, per cui era stata data la disposizione originaria al sangue, qualcosa che univa gli uomini, che li metteva in comunione, per cui gli uomini si sarebbero sentiti come un genere umano comune. Invece in ciò ch'è stato dato all'uomo da Lucifero sta il fatto che l'uomo si senta come singolo Io, come speciale individualità, e si stacchi nella sua autonomia dal genere umano universale. Quindi vediamo pure che il processo universale sulla Terra si svolge in modo che da Lucifero l'uomo viene spinto a diventare sempre più indipendente, mentre i sette Elohim lo portano a sentirsi sempre più come parte dell'umanità intera.</p>

<p>Domani tratteremo del rapporto di questi fatti con la moralità e la vita complessiva dell'umanità nella sua evoluzione.</p>



</section>
</body>
</html>