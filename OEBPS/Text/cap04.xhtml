<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="it" xmlns:xml="http://www.w3.org/XML/1998/namespace" lang="it">
<head>
<title>Quarta conferenza</title>
<link href="../Styles/style.css" type="text/css" rel="stylesheet"/>
</head>
<body epub:type="bodymatter">
<section epub:type="chapter" role="doc-chapter">
<h1>Quarta conferenza
<span id="page99" role="doc-pagebreak" title="99" epub:type="pagebreak"></span></h1>
<div aria-hidden="true" class="center"><img class="decoration" alt="" src="../Images/decoration.svg"/></div>

<section id="epigraph" role="doc-epigraph" epub:type="epigraph">
	<p>Le esperienze della materia nello spazio e le esperienze dell'anima nel tempo — Configurazione e movimento della vita animica in formazioni non spaziali — Sorgere dello spazio dalla forma che si spezza e sorgere della materia dallo Spirito che si frantuma.</p>
</section>

<p>Ciò che ordinariamente si chiama materia diventa comprensibile all'uomo soltanto mediante rappresentazioni relativamente difficili. E se nel senso occulto vogliamo gettare luce sull'essenza della materia, della sostanza, dobbiamo prima d'ogni altra cosa chiederci quale sia la peculiarità più spiccata di ciò che ordinariamente chiamiamo materia. Orbene, se si procede senza preconcetti, si dovrà pur riconoscere che la peculiarità più spiccata d'ogni materia è la qualità di riempire uno spazio, l'estensione nello spazio. Infatti a nessuno, di fronte a ciò che gli sorge nell'anima, di fronte a un sentimento, a un pensiero o anche a un impulso volitivo, verrà in mente di dire che la volontà o il pensiero o il sentimento riempiono uno spazio. Ognuno riconosce subito che sarebbe una sciocchezza il voler affermare che un qualsiasi pensiero, ad esempio, il pensiero di un eroe è di 5 metri più grande che il pensiero di un uomo ordinario. Volendo andare in fondo, si scorge subito che a ciò che sono veramente i nostri stati d'animo, i nostri processi animici, non si può affatto attribuire l'estensione, la qualità di riempire uno spazio. Ora si potrebbe certamente dire che c'è un altro contrassegno per la materia; e sarebbe che la materia deve avere un peso. Ma questa qualità del peso non è così semplice, e lo vedremo ancora nel corso di queste conferenze. Infatti, se ci poniamo di fronte al mondo solo contemplando, nell'immediata visione e osservazione non possiamo affatto scorgere alcunché del peso, ma ci accorgiamo invece dell'estensione, dell'occupazione di spazio. Ora sappiamo che questo «essere esteso» si calcola ordinariamente secondo le tre dimensioni che si enumerano per lo spazio: altezza, larghezza e lunghezza o profondità. È una verità generale, vorrei dire banale, che gli oggetti sono estesi nello spazio secondo le tre dimensioni. Dunque l'estensione nelle tre dimensioni dovrebbe essere riconosciuta, per così dire, come la caratteristica più spiccata di ciò che è materiale. Ciascuno, se riflette a quanto abbiamo detto prima, cioè che di fronte a ciò che vive nell'anima non si può parlare di occupazione di spazio, dovrà dirsi che esiste qualcos'altro, oltre alla spazialità, oltre alla materia o sostanza, che appunto riempie lo spazio. Già tra le osservazioni che si possono far sul piano fisico, c'è senza dubbio anche quella che nelle esperienze animiche non ci sono processi e stati estesi nello spazio.</p>

<p>Orbene, se considerate altrettanto spassionatamente le esperienze dell'anima, come le esperienze della materia nello spazio, troverete assai presto un'altra peculiarità senza la quale le esperienze animiche come tali non possono esistere. E cioè, spassionatamente, non possiamo far a meno di riconoscere come le esperienze animiche si svolgano nel <em>tempo.</em> Sebbene non possiamo dire che un sentimento, un impulso volitivo, siano, ad esempio, lunghi cinque metri o capaci di cinque metri cubi, dobbiamo pur sempre ammettere che le cose che noi sentiamo e pensiamo, in quanto sono esperienze dell'anima, si svolgono nel tempo, e che non solo ci occorre un determinato tempo per sperimentarle, ma che l'una viene prima e l'altra dopo; che, insomma, ciò che sperimentiamo nell'anima è soggetto al tempo. Ora sta di fatto che, nella nostra realtà e in tutto ciò che ci circonda, e che noi stessi siamo, condizioni di spazio e di tempo sono effettivamente mescolate insieme; e specialmente nel mondo esterno le cose si svolgono in modo da essere bensì estese nello spazio, ma da svolgersi anche l'una dopo l'altra nel tempo; richiedono di per sé un certo tempo. Da ciò, già prima di entrare nelle verità occulte, sorgerà la domanda: «In quale rapporto sta, in genere, lo spazio col tempo?». Qui, in un ciclo di conferenze antroposofiche, tocchiamo in maniera, vorrei dire, supremamente innocente, una questione ch'è sempre andata pel mondo come una grande questione filosofica, e intorno alla quale, figuratamente parlando, si sono rotte innumerevoli teste: il rapporto del tempo con lo spazio. Ora, mentre, come ho detto, ci accostiamo a questa questione in modo supremamente innocente, non vi riuscirà forse molto facile seguire i pensieri qui esposti su questo rapporto del tempo con lo spazio, perché probabilmente la maggior parte di questo uditorio non ha avuto una speciale preparazione filosofica. Ma se vi adoprerete a seguir questi pensieri, vedrete come essi siano infinitamente fecondi e come, specialmente se li elaborate nella meditazione, voi li potrete sviluppare.</p>

<p>In tal caso, è bene che partiate anzi tutto dal tempo che voi sperimentate nella vostra propria anima. Chiedetevi però come sperimentate il tempo nella vostra propria interiorità. Voglio ora parlare più chiaramente, e cioè pregarvi di non prendere in considerazione il tempo che leggete sull'orologio; così, naturalmente, non fate che confrontare la vostra vita interiore con processi esteriori. Dunque, prescindete completamente dalla lettura del tempo sull'orologio o da altri processi esteriori. Cercate solo di chiedervi, così come la domanda può venir posta alla vostra anima: «Come e fin dove si manifesta il rapporto di tempo nella nostra anima?» E qui, per quanto possiate riflettere, e per quanto a fondo possiate considerare la questione, non potrà venirvi in mente null'altro di determinante, riguardo al tempo, se non ancora questo: che potete ora pensare un pensiero, il quale viene suscitato in voi da una percezione esteriore. Voi vedete o ascoltate qualcosa, e allora nella vostra anima sorge un pensiero o una rappresentazione, e se vi chiedete più precisamente quale sia veramente il rapporto tra voi stessi e questa rappresentazione o questo pensiero, dovrete dirvi che, mentre avete il pensiero, siete veramente voi stessi il pensiero. Provate un po' a riflettere a fondo sopra questa cosa, e vedrete che, mentre siete occupati da quel pensiero, nel vostro essere più intimo siete voi stessi il pensiero. Sarebbe pregiudizio credere d'avere, nel contempo, anche la rappresentazione: «Io sono» o simili. L'«Io sono» non c'è, mentre voi stessi siete dediti al pensiero. Voi stessi siete il pensiero. Dovrete già far uso di una certa abilità, se, accanto al pensiero che avete, volete essere anche qualcos'altro.</p>

<p>A tutta prima l'uomo si effonde tutto nel pensiero o nel sentimento che gli sono immediatamente dati. Ma supponiamo che lasciate suscitare in voi un pensiero da questo pezzo di gesso: se prescindete da ogni altra cosa, se vi abbandonate solamente alla rappresentazione gesso, che viene suscitata dalla percezione, il vostro proprio interno sarà una cosa sola con la rappresentazione «gesso». Ma se ormai avete formato questa rappresentazione, e vi viene in mente che anche ieri avete veduto del gesso, voi confonderete la rappresentazione del gesso, che vi è data immediatamente, con ciò che come gesso avete sperimentato ieri. E se considerate esattamente il pensiero che vi identificate immediatamente col gesso d'oggi, vi accorgerete pure che, così come vi identificate col gesso d'oggi, non potete identificarvi col gesso di ieri. Il gesso di ieri dev'esservi rimasto come una rappresentazione della memoria. Se dunque realmente diventate <em>una cosa sola</em> con la rappresentazione «gesso» di <em>ora,</em> allora il gesso di <em>ieri</em> è diventato, nel vostro proprio interno, qualcosa di <em>esteriore</em>; vale a dire, il gesso d'oggi è la vostra vera interiorità d'oggi, ma la vostra rappresentazione-ricordo è qualcosa a cui bensì guardate indietro, ma che, di fronte alla rappresentazione d'oggi, è per voi qualcosa di esteriore. E così è per tutto ciò che avete sperimentato nell'anima, ad eccezione del momento attuale. Il momento <em>attuale</em> è, volta per volta, il vostro <em>interno</em>; tutto ciò che avete sperimentato, lo avete eliminato, è già fuori della vostra interiorità. E, se volete avere un'immagine, potete rappresentarvi che il momento attuale, con le rappresentazioni che avete, è il serpente, e ciò che avete eliminato è la pelle smessa del serpente. È come se il serpente abbia smessa e lasciata dietro di sé una pelle, e poi un'altra, e un'altra ancora; così tutte le vostre rappresentazioni eliminate sarebbero qualcosa di esteriore, di fronte alla vostra interiorità che, volta per volta, è attuale; vale a dire che, fin dove voi vi ricordate, avete continuamente fatto, per così dire, di ciò ch'era interno, una cosa esterna, perché fate della rappresentazione del gesso che avete ora qualcosa di esterno nel momento successivo, in quanto passate ad un'altra rappresentazione. In voi avviene una continua esteriorizzazione: il vostro interno diventa subito una cosa esterna, come una pelle. La vita animica consiste nel fatto che l'interno diventa continuamente esterno; così che nella nostra interiorità, in questo interiore processo spirituale, noi possiamo distinguere il vero e proprio interno dall'esterno, e tutto ciò entro l'interiorità. Siamo ancora nell'interiorità, ma in questa stessa interiorità abbiamo da distinguere due parti: quella del nostro proprio interno, e quella del nostro interno ch'è divenuto esterno.</p>

<p>Il processo che ora abbiamo veduto compiersi, con l'esternarsi dell'interno, è ciò che produce il contenuto della nostra vita animica: perché, se riflettete un po' anche su ciò, riconoscerete di poter chiamare anima vostra tutto ciò che avete sperimentato dalla vostra prima infanzia in poi. Un uomo che avesse dimenticato tutto ciò che ha vissuto da allora in poi, avrebbe veramente perduto il suo Io. Di modo che in questa possibilità di mandare dietro a noi i ricordi, e di conservarli tuttora come spoglie, consiste la realtà della nostra vita animica. Ora questa realtà della vita animica si può pensare configurata nel modo più vario. Vi prego di porre attenzione al fatto che veramente ad ogni momento la vita dell'anima è configurata diversamente che in un altro momento. Supponete di passeggiare fuori, in una bellissima notte stellata, oppure di stare ascoltando una sinfonia di Beethoven; in ognuno di questi momenti avete identificato col vostro interno una vasta sfera della vita animica. Supponete di lasciare dietro di voi quella chiara notte stellata per entrare in una stanzuccia povera e oscura; sarà come se la vostra vita animica si fosse improvvisamente rattrappita; non conterrebbe più che poche rappresentazioni; e così pure, finita la sinfonia, riguardo alle rappresentazioni del vostro udito voi siete tutti raggricchiati; e sopra tutto quando dormite, avete la vostra vita animica totalmente rattrappita, finché al risveglio non si dilata di nuovo. Abbiamo dunque un continuo configurarsi della vita animica; e se volessimo ora disegnare tutto ciò (sarebbe naturalmente solo un simbolo, poiché dobbiamo disegnarlo spazialmente, mentre intendiamo parlare del tempo che non è spaziale), se vogliamo disegnarlo, possiamo configurarlo nel modo più vario. Qui, nel punto <em>a</em>, sarebbe rattrappito, in <em>b</em> si dilata di nuovo.&#160;</p>

<figure role="group" id="fig-2">
	<img src="../Images/image002.jpg" alt="Rappresentazione della vita animica." aria-describedby="desc02"/>
	<figcaption>Disegno 2
		<aside id="desc02" class="hidden">
			<p>
				Il disegno rappresenta due figure chiuse e irregolari: sembrano due macchie. La "macchia" di sinistra contiene la Volontà, quella di destra: il Movimento. Entrambe le figure sono contrassegnate con la lettera "b" all'esterno del margine della figura e con la "c" all'interno. Tra le due figure vi è la Saggezza, contrassegnato con la "a" e rappresentata come una linea che unisce Volontà e Movimento. Alla destra del Movimento troviamo la Forma.
			</p>
		</aside>
	</figcaption>
</figure>

<p>Dovremmo pensarlo configurato nel modo più vario, mentre c è sempre il contenuto della vita animica. Dal simbolo potete già riconoscere (e questo non fa altro che mostrare visibilmente ciò che non è visibile) il dilatarsi e il restringersi della vita animica. Una vita animica che ascolta una sinfonia è più ricca di un'altra che sente solo un'unica battuta. Si può dunque dire che la vita animica si dilata e si rattrappisce, ma in ciò non deve mescolarsi nessuna rappresentazione spaziale. Durante questo dilatarsi e rattrappirsi, avviene senza alcun dubbio un movimento spirituale interiore: movimento! Vita animica è movimento.</p>

<p>Ora però dovete pensare il movimento solo così come l'abbiamo descritto, non già come un movimento nello spazio. E questo dilatarsi e restringersi dà delle forme; così che abbiamo movimento, e l'espressione esteriore del movimento in certe configurazioni, in certe forme. Ma tutto ciò senza forme spaziali; le forme qui intese non sono forme spaziali, ma sono forme della vita animica che si allarga e si restringe. E che cosa vive qua dentro, in questo estendersi e restringersi? Che cosa vive qua dentro, veramente? Ebbene, vi accosterete già, vorrei dire, alla realtà, se riflettete un po' a ciò che deve vivere qua dentro. Qua dentro vivono le vostre sensazioni, i vostri pensieri e impulsi volitivi, in quanto tutto ciò è spirituale. Tutto ciò è, per così dire, l'acqua che ondeggia, che si muove in forme, ma sempre spiritualmente. Ed ora vi occorre ancora una sola rappresentazione per penetrare tutto ciò. Abbiamo detto: «Qua dentro vivono pensieri, rappresentazioni, sentimenti, impulsi volitivi». Ma gli impulsi volitivi sono, in certo modo, qualcosa di più fondamentalmente necessario che non i pensieri stessi; perché, se riflettete che questa vita animica può venir messa in movimento a volte più rapido, a volte più lento, scorgerete nel vostro interno ch'è veramente il volere stesso a mettere tutto in movimento. Se spronate il volere, potete portare in un più rapido flusso i pensieri e i sentimenti; se la volontà è pigra, tutto ciò scorre più lentamente. Vi occorre la volontà, per allargare questa vita animica. Sicché, procedendo in ordine, abbiamo: Volontà; poi tutto ciò che vive nei sentimenti, nelle rappresentazioni, e che, dentro la nostra vita animica (dico vita <em>animica</em>), è ciò che possiamo prendere come espressione della Saggezza; poi abbiamo il movimento, il dilatarsi e il restringersi; e finalmente abbiamo la formazione, la forma che appare come espressione del movimento. Potete distinguere precisamente entro la vostra vita animica: <em>Volontà, Saggezza, Movimento e Forma</em>. Ciò vive e trama entro la vita animica.</p>

<p>È peccato che non possiamo prolungare il nostro corso per un mese; si potrebbe parlare con maggior precisione. In tal caso vedreste che si può dare un fondamento a ciò che abbiamo detto, che cioè, nella nostra propria vita animica si svolge ciò che ha, per così dire, la sua radice nella volontà, e che poi contiene in sé saggezza e movimento e forma. Ora riconoscerete in modo singolare che la sequenza che abbiamo qui registrata per la vita animica si accorda in modo meraviglioso coi nomi che abbiamo potuto dare alla serie delle Gerarchie, dagli Spiriti della Volontà, della Saggezza, del Movimento, agli Spiriti della Forma. E, in certo qual modo, aprendo così la nostra propria vita animica, abbiamo afferrato per un lembo le Gerarchie, le abbiamo veramente côlte là dentro. Esse ci si mostrano in modo affatto singolare nell'interiore vita animica, e si mostrano così che la loro azione è assolutamente non spaziale. E se anche non avessimo ottenuto null'altro con ciò che abbiamo detto, abbiamo per lo meno ottenuto le prime rappresentazioni circa un'importante qualità di queste quattro Gerarchie: Spiriti della Volontà, Spiriti della Saggezza, Spiriti del Movimento e Spiriti della Forma; la qualità cioè ch'esse sono non spaziali. La «Forma» dunque è intesa a tutta prima come formazione non spaziale, operante in modo animico-spirituale. Ciò è molto importante. Dunque, se parliamo delle forme che vengono create dagli Spiriti della Forma, non si tratta di forme spaziali esteriori, ma di formazioni interiori che giungono soltanto alla nostra coscienza e che possiamo afferrare nello svolgimento della nostra vita <em>animica.</em> Ma qui tutto si svolge solamente nel tempo; senza tempo non potreste affatto rappresentarvelo. Dovete, prescindendo dal disegno che non significa nulla per la cosa stessa, rappresentarvelo (in quanto rimanete nella vita animica) in maniera non spaziale.</p>

<p>Se dunque noi diciamo che gli Spiriti della Volontà hanno operato da prima sull'antico Saturno, gli Spiriti della Saggezza sull'antico Sole, gli Spiriti del movimento sull'antica Luna, e gli Spiriti della Forma sulla Terra, dovremmo dire, tenendo d'occhio soltanto la qualità puramente interiore degli Spiriti della Forma: «Gli Spiriti della Forma hanno creato l'uomo sulla Terra in modo ch'egli aveva ancora una forma invisibile». Ciò si accorda bene con quanto ci è risultato anche ieri. Al principio della sua vita terrena, gli Spiriti della Forma hanno dato all'uomo, anzi tutto, forme invisibili, non spaziali. Ora dobbiamo a tutta prima osservare che anche tutti gli oggetti esteriori che incontriamo, che anche tutto ciò che scorgiamo nel mondo esterno per mezzo dei nostri sensi, non è altro, appunto, che un'espressione esteriore di una spiritualità interiore. E dietro ad ogni oggetto esteriore materiale spaziale dobbiamo cercare qualcosa di simile a ciò che vive nella nostra anima stessa. Naturalmente ciò non si offre ai nostri sensi esteriori, ma sta dietro a ciò che i sensi esteriori ci presentano.</p>

<p>Orbene, come potrebbe ora venir rappresentato un operare che andasse oltre gli Spiriti della Forma, oltre ciò che questi creano come forma non ancora spaziale? Intendiamoci bene, ora il nostro quesito è: «Se questo operare, da Volontà, Saggezza, Movimento, Forma, procede oltre, più in là della Forma, che cosa avviene allora?». Così va posto il quesito. Vedete, se nell'Universo un processo è arrivato fino alla forma che si mantiene ancora totalmente nello spirituale-animico, che non è ancora una forma spaziale; se il processo è arrivato fino a questa forma soprasensibile, allora il passo successivo è possibile soltanto a patto che la forma, come tale, si rompa. E questo è precisamente ciò che si presenta allo sguardo occulto. Quando certe forme, che sono create sotto l'influsso degli Spiriti della Forma, si sono sviluppate fino a una data condizione, le forme s'infrangono. E se ora rivolgete lo sguardo alle forme infrante, a qualcosa che nasce per il fatto che forme, le quali sono ancora soprasensibili, s'infrangono, allora avete il trapasso dal soprasensibile al sensibile-spaziale. E forma infranta è materia. La materia, là dove appare nell'Universo, per l'occultista non è altro che forma rotta, spezzata, frantumata. Immaginate che questo gesso sia invisibile come tale, ed abbia questa singolare forma di parallelepipedo, e, come tale, sia invisibile, ed ora prendete un martello e picchiate rapidamente il pezzo di gesso in modo da frantumarlo, da mandarlo in tanti piccoli pezzi; allora avrete spezzato la forma. Supponete che nel momento in cui rompete la forma, l'invisibile diventi visibile, e avrete un'immagine per il nascere della materia. Materia è Spirito che si è sviluppato fino alla forma, e poi si è spezzato, frantumato, sgretolato.</p>

<p><span class="small-caps">La materia è un ammasso di macerie dello spirito</span>. È straordinariamente importante considerare appunto questa definizione: materia è dunque, in realtà, Spirito, ma Spirito frantumato. Ora, miei cari amici, pensandoci ulteriormente, vi direte: «Eppure incontriamo forme spaziali, come, ad esempio, le belle forme cristalline; vediamo pure nei cristalli venirci incontro forme molto belle... e tu dici che tutto ciò che è materiale è un ammasso di macerie dello Spirito, è Spirito frantumato! Per farvene una certa rappresentazione, pensate un getto d'acqua che cade (a); supponete ch'esso sia invisibile, che non lo possiate vedere. Pensate di contrapporgli qualcosa (b). Per il fatto che il getto d'acqua cade su questo b, si frange in tante goccie (c). Ora supponete che il getto d'acqua che cade sia invisibile, mentre ciò che si è frantumato è diventato visibile. Avreste allora qui un getto d'acqua frantumato, e di nuovo avreste un'immagine della materia. Ma ora dovete eliminare dal vostro pensiero l'ostacolo contrapposto qua sotto, perché ciò non esiste, ciò presupporrebbe già che vi fosse materia. Dovete immaginare che, senza che vi sia un siffatto ostacolo, la materia, mentre si organizza spiritualmente a forma, è soprasensibile, è in movimento, poiché il movimento precede la forma.</p>

<figure role="group" id="fig-3">
	<img src="../Images/image003.jpg" alt="La materia intesa come ammasso di macerie dello spirito, rappresentata con la metafora del getto d'acqua che si frantuma in tante gocce." aria-describedby="desc03"/>
	<figcaption>Disegno 3
		<aside id="desc03" class="hidden">
			<p>
				Getto d'acqua che cade, contrassegnato con la lettera "a" nella parte superiore del disegno. In basso il getto d'acqua impatta su una superficie (b) dando luogo alla frantumazione in tante gocce. Frantumazione raffigurata da linee (c) che rimbalzano verso l'alto.
			</p>
		</aside>
	</figcaption>
</figure>

<p>Nulla esiste, e in nessun luogo, all'infuori di ciò che è compenetrato dalle azioni degli Spiriti del Movimento. Il movimento, la forma, arrivano fino a un dato limite, dove si paralizzano in sé stessi e in sé stessi s'infrangono. La cosa principale è che noi comprendiamo che ciò che a tutta prima è animico-spirituale s'irradia, ma ha soltanto una data forza di slancio, e, giunto al punto limite di questa forza di slancio, rimbalza in sé stesso e, così facendo, si frantuma; di modo che, dovunque vediamo sorgere materia, possiamo dire che a base di questa materia sta un elemento soprasensibile, il quale è giunto al limite della sua azione e a quel limite scoppia. Ma, prima di scoppiare, ha interiormente-spiritualmente ancora le forme. Ora, dopo che si è frantumato, nei singoli frantumi crollanti agisce ancora ciò che esisteva come forma spirituale. Dove quest'azione permane energica si continuano, dopo lo spezzettamento, le linee delle forme spirituali, e, dopo che il pezzo si è frantumato, i frammenti che rimbalzano descrivono delle linee in cui si esprime ancora un effetto postumo delle linee spirituali. Da ciò sorgono i cristalli. I cristalli sono riproduzioni di forme spirituali che, per così dire, conservano ancora, per propria forza propulsiva, la direzione originale, nel senso contrario.</p>

<p>Ciò che vi ho descritto qui è quasi per intero quello che risulta all'osservazione occulta dell'idrogeno. L'idrogeno appare come un getto che prorompe verso di noi dall'infinito, che si paralizza in sé stesso e polverizzandosi si disperde, in modo che noi lo dovremmo disegnare press'a poco come se le linee andassero oltre il segno e conservassero la loro forma com'è nel disegno 4.</p>

<p>Una particella d'idrogeno si presenta dunque press'a poco come un getto invisibile che viene da infinite vastità dello spazio e che alla fine si rompe in spruzzaglia. Dovunque, insomma, la materia è ciò che si può chiamare spiritualità infranta. La materia non è veramente altro che Spirito, ma Spirito frantumato.</p>

<figure role="group" id="fig-4">
	<img src="../Images/image004.jpg" alt="Immagine dell'osservazione occulta dell'idrogeno." aria-describedby="desc04"/>
	<figcaption>Disegno 4
		<aside id="desc04" class="hidden">
			<p>
				Getto di idrogeno, che dall'alto scende verso il basso. All'estremità inferiore questo getto si divide in due: le due parti risalgono verso l'altro e si ricongiungono al flusso discendente, formano entrambe un circonferenza che gira su stessa come in un vortice.
			</p>
		</aside>
	</figcaption>
</figure>

<p>Ed ora devo presentare alla vostra anima un altro pensiero difficile che si riattacca a ciò che ho detto in principio. Ho detto che nella stessa interiorità animico-spirituale distinguiamo un esterno e un interno. Tutte le dimensioni spaziali sono originate, in verità, da questi contrasti, così che, dovunque abbiate a tutta prima una dimensione spaziale, potete considerarla come partente da un qualche punto. Questo è l'interno; e tutto il resto è esterno. Per la superficie la linea è un interno, tutto il resto è un esterno ecc. Così lo spazio non è altro che ciò che nasce quando lo Spirito deve infrangersi e così passa all'esistenza materiale.</p>

<p>Ora è straordinariamente importante tener d'occhio quanto segue. Pensate un po' che questo infrangersi dello Spirito nella materia avvenga in modo ch'esso, a tutta prima, s'infranga, si frantumi, senza trovare già prima qualche materia esistente; si franturni, si spezzi per forza propria, e non trovi dunque alcun ostacolo esteriore. Supponiamo quindi che questo infrangersi avvenga, per così dire, nel vuoto. Quando lo Spirito s'infrange nel vuoto, ne nasce materia minerale. In questo primo caso, dunque, lo Spirito deve veramente, uscendo dallo Spirito, spezzarsi in sé stesso; da ciò nasce allora materia minerale. Ma supponete, una volta, che questo processo non avvenga, per così dire, verginalmente nell'Universo, ma che, invece, ciò che si spezza uscendo dallo Spirito trovi già un mondo preparato, che, dunque, ora si sviluppi, non nel vuoto, bensì, diciamo, in una corporeità eterica già esistente. Dunque, quando si sviluppa nel vuoto, nasce materia minerale, ma se, come abbiamo supposto, si sviluppa entro una corporeità eterica già esistente, questa spiritualità che si rompe va a spruzzare in un corpo eterico. Se questa materia che si rompe e questo corpo eterico sono, come tali, già preparati, e quindi questa spiritualità va a spezzarsi dentro una materia, non già nel vuoto, non già in ciò che vi è di verginale nel mondo, ma nel corpo eterico; allora non nasce materia minerale, ma nasce invece materia vegetale. Quando, dunque, lo Spirito va a frangersi entro la sostanza eterica, nasce materia vegetale.</p>

<p>Ieri, però, ci siamo imbattuti in una sostanza eterica peculiare. Abbiamo trovato un corpo eterico che aveva una preponderanza, una prevalenza sopra la sostanza astrale; e abbiamo detto che ciò proviene dagli influssi luciferici che sono stati esercitati sull'uomo. E non solo abbiamo trovato sostanza eterica avente una preponderanza sopra l'astrale, ma abbiamo anche trovato corporeità fisica avente una preponderanza sopra la sostanza eterica, sopra il corpo eterico. Anzi, questa è stata la prima cosa che abbiamo trovata. Ora, considerate questa peculiarità che veramente è sorta soltanto in conseguenza dell'influsso luciferico; questa singolare cooperazione in questo organismo umano mal combinato! Là dove il corpo fisico s'incontra col corpo eterico e il corpo eterico è dovunque turbato dalla preponderanza del corpo fisico, non è come se lo Spirito semplicemente si rompesse spruzzando nella sostanza eterica, poiché va a spruzzare in una corporeità che è, sì, corporeità eterica, ma nella quale il fisico ha la preponderanza. Orbene, se lo Spirito si rompe e spruzza in una sostanza così preparata, nasce allora sostanza nervosa, materia nervosa. Quando dunque lo Spirito penetra nella corporeità eterica che viene sopraffatta dalla corporeità fisica, nasce la materia dei nervi.</p>

<p>Avete qui tre gradi di materialità. Anzi tutto la materialità solita che incontrate fuori nel mondo dei sensi, poi quella che trovate nei corpi vegetali, e poi quella che trovate nel corpo umano e nel corpo animale per il fatto che sono avvenute delle irregolarità. Ora, pensate a tutto ciò che dovremmo fare se dovessimo enumerare le diverse condizioni per tutte le svariate materie del mondo. Tante cose abbiamo già ieri veduto sorgere come irregolarità a cagione dell'influsso luciferico; abbiamo visto inoltre come a sua volta la corporeità eterica possa avere la preponderanza sulla corporeità astrale. Quando nella corporeità astrale, in cui prevale la corporeità eterica, irradia in certo modo lo Spirito, ne nasce materia muscolare. Per questo la materia dei nervi e la materia dei muscoli hanno un aspetto così singolare che non può essere paragonato a null'altro di ciò che si trova nel mondo esterno; perché nascono in maniera così complicata. Ve lo potete rappresentare, considerando le differenze che passano tra il far spruzzare un qualche metallo liquido anzi tutto nell'aria libera e poi nell'acqua, e il farlo sprizzare nella materia solida. Ciò che oggi voglio raggiungere principalmente è di mostrarvi in quali profondità dell'essere bisogna discendere, volendo arrivare alla radice di queste cose. Infatti, se si vuole ora far spruzzare lo Spirito in ciò che vi è di ancor più materiale, dove l'Io agisce con preponderanza nel corpo astrale, se dunque lo Spirito si rompe e irradia in ciò che gli viene incontro come l'irregolarità corporea che deriva dal fatto che l'Io nella sua egoità prevale sul corpo astrale, ne nasce, ma solo attraverso a molti giri, materia ossea. Come vedete, tutto dipende dunque, in sostanza, dal <em>come</em> la materia si rompe, si polverizza, allorché nasce dallo Spirito. Ora, tenete fermo ciò che vi ho detto, sebbene non possiate seguirlo nei particolari con tutti i vostri pensieri; avrete, però, afferrato il senso dell'insieme, e cioè: che si deve dovunque considerare la materia come Spirito che si frange e si polverizza, ma che a questo Spirito che si frange può venire già incontro qualcosa; e, a seconda di ciò che gli viene incontro, esso va a frangersi e a spruzzare in questo o in quello, e ne nascono materie diversamente configurate: materia nervosa, muscolare, vegetale e così via.</p>

<p>Ma ora vi si affaccerà una domanda, e cioè: «Che cosa sarebbe dunque avvenuto dell'uomo se non fosse intervenuto l'influsso luciferico a questo riguardo?». Già ieri abbiamo accennato a molte cose che sarebbero avvenute, ma ora ci chiediamo che cosa sarebbe avvenuto a questo riguardo. Vedete, nervi quali l'uomo li ha oggi, non avrebbe potuto averli. Poiché questi nervi, nella loro materia, nascono solo per il fatto che avviene quel rapporto irregolare. Così pure non avrebbe potuto avere né ossa né muscoli, se non fosse intervenuto l'influsso luciferico. Insomma abbiamo visto nascere le diverse materie per il fatto che delle forme si riversano spiritualmente in qualcosa che esiste solo a causa dell'influsso luciferico: senza quell'influsso, tutte queste materie muscolari, nervose ecc. non avrebbero potuto esistere. Dobbiamo dunque chiederci, in senso ancora più rigoroso di ieri: «Che cos'è allora l'intero uomo materiale?». Quale ci appare esteriormente, egli è esclusivamente un risultato dell'influsso luciferico. Perché non avrebbe né nervi, né muscoli, né ossa, nel senso odierno, se l'influsso luciferico non ci fosse stato. Il materialismo non descrive se non quello che Lucifero ha fatto dell'uomo, di modo che il materialismo è eminentemente frutto dell'insegnamento di Lucifero, e rifiuta tutto il resto.</p>

<p>Come sarebbe, dunque, l'uomo se fosse rimasto paradisiaco? A tutta prima, affinché domani possiamo costruire su queste basi con rappresentazioni più facili, voglio oggi tracciarvi un rapido schizzo di ciò che l'uomo sarebbe diventato se non fosse intervenuto l'influsso luciferico. Anzi tutto, nell'evoluzione umana sulla Terra, ci sarebbe stato ciò che proviene dall'influsso degli Spiriti della Forma; perché gli Spiriti della Forma furono gli ultimi Spiriti delle Gerarchie superiori che agirono sull'uomo da fuori. Ora, questi Spiriti della Forma crearono anzi tutto una forma puramente soprasensibile; nulla di spaziale. Tutto ciò che si sarebbe svolto in tal caso (lasciatemelo per oggi indicare solo di sfuggita) nessun occhio esteriore avrebbe potuto vederlo, nessun senso esteriore avrebbe potuto percepirlo; poiché forme puramente animiche non possono essere percepite da sensi esteriori. Ciò che sarebbe avvenuto avrebbe coinciso con ciò che è descritto nel mio libro <em>L'Iniziazione</em>, come «conoscenza immaginativa». Ciò che gli Spiriti della Forma avrebbero creato anzi tutto, sarebbe stato: «Immaginazione». Dunque nulla di sensibile, bensì Immaginazione soprasensibile.</p>

<p>Vediamo, ora, approssimativamente ciò che sarebbe stato, ma vediamolo affatto schematicamente.</p>

<p>Avremo allora una figura immaginativa di tutto ciò che gli Spiriti della Forma hanno creato come loro Immaginazione dell'uomo (1). Ciò sarebbe compenetrato di quanto è rimasto all'uomo dalle creazioni delle Gerarchie precedenti; sarebbe dunque permeato di ciò che è rimasto all'uomo per opera degli Spiriti del Movimento, vale a dire: movimento interiore (2), disegnato schematicamente. Ci verrebbe incontro come quella «conoscenza ispirata» che abbiamo descritta nel libro <em>L'Iniziazione</em>, poiché questi movimenti sarebbero riconoscibili soltanto come Ispirazioni; vale a dire, l'uomo intero sarebbe di Immaginazione, e inoltre risulterebbe quello che è movimento, l'Ispirazione. E ciò che dànno gli Spiriti della Saggezza sarebbe «Intuizione». Sarebbero dunque dei contenuti interiori essenziali, coi quali tutto ciò sarebbe ancora, per così dire, riempito.</p>

<figure role="group" id="fig-5">
	<img src="../Images/image005.jpg" alt="Rappresentazione schematica dell'uomo paradisiaco." aria-describedby="desc05"/>
	<figcaption>Disegno 5
		<aside id="desc05" class="hidden">
			<p>
				In alto, nel disegno, si trovano quattro forme schematiche disposte una di seguito all'altra e allineate tra loro orizzontalmente: partendo da sinistra sono contrassegnate rispettivamente con i numeri "1", "2", "3", "4". Sotto queste quattro figure vi è un'altra forma schematica più grande rispetto alle altre ed è collocata al centro sull'asse orizzontale.
			</p>
		</aside>
	</figcaption>
</figure>

<p>Noi dovremmo porre qua dentro (3) dell'Intuizione, vale a dire Entità immediate, e allora troveremmo il tutto procedente dal Cosmo, come ravvolto in un uovo d'aura che sarebbe il prodotto degli Spiriti della Volontà (4). Questa sarebbe la natura umana soprasensibile che consisterebbe di contenuti i quali sarebbero accessibili soltanto a una conoscenza puramente soprasensibile. Per quanto fantastico ciò possa apparire, ciò è l'uomo reale; è, per dirlo simbolicamente, l'uomo paradisiaco, che non consiste di quei contenuti materiali dei quali consiste ora, ma ch'è assolutamente essenza soprasensibile. Che cosa è dunque avvenuto, per effetto dell'influsso luciferico? Per l'influsso luciferico le Immaginazioni sono state, per così dire, sprizzate fuori con Spirito che si frangeva, vale a dire con materia; e ciò che in tal modo è divenuto, lo abbiamo oggi, come sistema osseo umano. Il sistema osseo è l'uomo «immaginato» riempito di materia. Ma la materia non fa parte del vero e proprio uomo superiore, bensì, pel fatto che l'influsso luciferico è avvenuto, essa è stata sprizzata in ciò che altrimenti sarebbe stato solo immaginativo. Mentre dunque, altrimenti, si sarebbe potuto passare comodamente attraverso un uomo, (se ciò non fosse un non senso), queste Immaginazioni si sono, anzi tutto, rattrappite, e, inoltre, sono state riempite di materia ossea. Attualmente, se si vuol passare attraverso all'uomo, si va a cozzare contro le ossa; egli è diventato impenetrabile. Ciò che è degli Spiriti del Movimento, e riempito di materia muscolare, e ciò che sarebbe da percepire come Intuizione, è riempito di materia nervosa. E solo al di là di questo, comincia il soprasensibile, in cui già è da considerarsi il corpo eterico dell'uomo, il quale, dunque, è già soprasensibile, ed oggi non è che l'elemento materiale più sottile, il quale appare appunto come le più sottili emanazioni dell'eterico, ciò che sta a base della materia ancor più fine della materia nervosa, e non viene nemmeno preso in considerazione.</p>

<p>Così l'uomo è veramente un essere reso grossolano al massimo grado. Perché, se fosse divenuto quello che avrebbe dovuto divenire, secondo le intenzioni e le idee originarie degli Dei, egli non avrebbe ossa, e la sua forma consisterebbe di ossa soprasensibili, immaginative; egli non avrebbe muscoli, come apparati di movimento, ma avrebbe sostanza soprasensibile che si muoverebbe in lui, mentre ora ciò che si muove è dovunque imbottito di sostanza muscolare. Ciò che gli Spiriti del Movimento hanno dato come movimento soprasensibile è diventato il movimento fisico nei muscoli; e ciò che gli Spiriti della Saggezza hanno dato come Intuizione, nell'uomo percepibile ai sensi è divenuto la materia nervosa che si è inserita nell'Intuizione. Se dunque, nei libri di anatomia, trovate indicato il sistema osseo, potete pensare: «Ciò avrebbe dovuto essere, originariamente, una pura Immaginazione, mentre invece, dall'influsso luciferico e arimanico, è stato reso così grossolano quale ci appare oggi nelle dense, grosse, dure ossa, che possono spezzarsi; così solidificate sono qui le Immaginazioni! Ed ora, direste ancora che l'uomo non può trovare già nel mondo fisico un riflesso del mondo immaginativo? Colui che sa che questo scheletro umano è l'effigie di un'Immaginazione, quando guarda uno scheletro riconosce assolutamente un'effigie del mondo immaginativo. E quando vedete raffigurato l'uomo muscolare, dovrete veramente dirvi: «Questa è una figura affatto contro natura, è davvero, interiormente, qualcosa di menzognero, perché anzi tutto io lo <em>vedo</em> riprodotto, mentre invece dovrei spiritualmente <em>udirlo</em>». In verità, dunque, si tratta di ciò: che il movimento ritmico è soprasensibilmente riempito di materia muscolare che non dovrebbe avere; e ciò che non è materia, non dovrebbe essere veduto, ma dovrebbe essere udito, come le vibrazioni della musica. Si dovrebbero veramente <em>udire</em> le Ispirazioni. E ciò che vedete riprodotto come uomo muscolare, sono le Ispirazioni dell'uomo fissate attraverso alla materia. In quanto al sistema nervoso, questo non si dovrebbe né vedere né sentire, ma percepire del tutto spiritualmente. In una considerazione cosmica del mondo, è affatto irregolare che ciò che veramente si dovrebbe afferrare solo in purissima spiritualità, sia un involucro spirituale sprizzato fuori nella realtà e riempito di materia fisica: che si <em>veda</em> ciò che veramente dovrebbe essere percepito soltanto come Intuizione.</p>

<p>L'uscita dal Paradiso consiste assolutamente nel fatto che l'uomo, in origine, era nel mondo spirituale, vale a dire nel Paradiso, e là era costituito di Immaginazione, Ispirazione e Intuizione: era dunque in un'esistenza totalmente superterrestre. E poi, a cagione di ciò ch'egli provocò in se stesso attraverso all'influsso luciferico, egli venne trattato così da essere, per così dire, sprizzato fuori con ciò che è stato prodotto nel frantumarsi dello Spirito e nel suo divenire materia. Quest'ultima è, dunque, qualcosa di cui siamo riempiti, ma che non ci appartiene. Noi la portiamo in noi, questa materia, e appunto perché la portiamo in noi, dobbiamo fisicamente morire. Questa è effettivamente la ragione della morte fisica, e di molte altre cose. Poiché, mentre l'uomo ha, per così dire, abbandonato il suo stato spirituale, egli vive qui, nell'esistenza fisica, solo finché la materia non sopraffà ciò che la tiene insieme. In realtà, essa è tale che vorrebbe continuamente scoppiare; e la materia nelle ossa viene tenuta insieme soltanto dalla forza dell'Immaginazione. Quando la forza delle ossa prende il sopravvento, le ossa diventano incapaci di vivere. Lo stesso è dei muscoli e dei nervi. Non appena la materia delle ossa, dei muscoli e dei nervi prende il sopravvento sull'Immaginazione, l'Ispirazione e l'Intuizione, e riesce a scoppiare, l'uomo deve deporre il suo corpo fisico. Qui avete il nesso tra la morte fisica e l'influsso luciferico; domani dovremo cercare come anche il Male, le malattie, ed altre cose ancora siano venute nel mondo.</p>



</section>
</body>
</html>